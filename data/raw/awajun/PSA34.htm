<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Salmos 34</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/PSA034.htm" />
</head>
<body>
<ul class='tnav'>
<li><a href='index.htm'>Salmos</a></li>
<li><a href='PSA033.htm'>&lt;</a></li>
<li><a href='PSA.htm'>34</a></li>
<li><a href='PSA037.htm'>&gt;</a></li>
</ul>
<div class="main">
 
<div class='chapterlabel' id="V0"> 34</div><div class='s'>Apajuí wait anenkagtamu anentaimtusa kantabau </div> <div class='d'>David Abimelec maatag tama mantuawai tusa tsanumak imaanjaujai betek wajatai, jiiki awemam pujus agagbau </div> <div class='q'> <span class="verse" id="V1">1&#160;</span>Wika Tuke Pujuunak kashi kashinig  </div><div class='q'>pegkegnum chichagkun,  </div><div class='q'>tuke ememattinaitjai.   </div><div class='q'> <span class="verse" id="V2">2&#160;</span>Wika Tuke Pujuuwai eme anenmamjai;  </div><div class='q'>nunú antukjum ememachu aidautigmek,  </div><div class='q'>shiig aneastajum.   </div><div class='q'> <span class="verse" id="V3">3&#160;</span>Tuke Pujuu daaji múunta nunú  </div><div class='q'>ashí ijuntusaja emematiagmi.   </div><div class='b'> &#160; </div> <div class='q'> <span class="verse" id="V4">4&#160;</span>Wika Tuke Pujuun segabiajai yainkati tusan,  </div><div class='q'>dutika ai sapigmamujun agkanmitkajuabi.   </div><div class='q'> <span class="verse" id="V5">5&#160;</span>Tuke Pujuuwai anentaimas pujuidauk,  </div><div class='q'>shiig aneasag pujuinawai,  </div><div class='q'>nuadui datsan ipatmak achagtinai.   </div><div class='q'> <span class="verse" id="V6">6&#160;</span>Wika wainkauchitjai,  </div><div class='q'>nuniau asan Tuke Pujuun segabiajai.  </div><div class='q'>Tusa segai nii antugtuk,  </div><div class='q'>wi waitiamujun agkanmitkajuabi.   </div><div class='q'> <span class="verse" id="V7">7&#160;</span>Aents Apajuín eme anentus umijin aidaunak  </div><div class='q'>Tuke Pujuu aentsji ángel awemamua nunú  </div><div class='q'>kuitamui.   </div><div class='q'> <span class="verse" id="V8">8&#160;</span>Tuja Tuke Pujuush dekas pegkejashit tusajum  </div><div class='q'>dekaatasa wakegakjumek dekapsatajum:  </div><div class='q'>¡Aents Apajuíyai kajinmamas anentaimaidauk,  </div><div class='q'>shiig aneas pujusagtinai!   </div><div class='q'> <span class="verse" id="V9">9&#160;</span>Tuke Pujuunu atajai tumamiu aidautigmek,  </div><div class='q'>nii eme anentsajum ememattajum;  </div><div class='q'>wagki niina umijuidauk makichkish atsumchagtinai.   </div><div class='q'> <span class="verse" id="V10">10&#160;</span>Wiakuch aina duka ujudauch wajasag  </div><div class='q'>nujantai waituinawai.  </div><div class='q'>Untsu aents Tuke Pujuun egau aina duka  </div><div class='q'>tuke waittsachagtinai.   </div><div class='b'> &#160; </div> <div class='q'> <span class="verse" id="V11">11&#160;</span>Mina uchig aidauwah,  </div><div class='q'>minai minitajum, nunikjum antugtuktajum,  </div><div class='q'>Tuke Pujuu umigtan wi jintituatjime.   </div><div class='q'> <span class="verse" id="V12">12&#160;</span>¿Kuashat tsawan pujustasamesh wakegamek?  </div><div class='q'>Iwaku pujusam shiig takakum  </div><div class='q'>dakujustasamesh ¿wakegamek?   </div><div class='q'> <span class="verse" id="V13">13&#160;</span>Nuniakmek,  </div><div class='q'>pegkegchau chichamak chichatsuk pujusta,  </div><div class='q'>tuja wait aina duka makichkish chichakaipa.   </div><div class='q'> <span class="verse" id="V14">14&#160;</span>Pegkegchau takat aina duka idaisata,  </div><div class='q'>nunikam pegkeja duke takasta;  </div><div class='q'>nuniakum kakanmamsata maak agkan pujutnum.   </div><div class='b'> &#160; </div> <div class='q'> <span class="verse" id="V15">15&#160;</span>Tuke Pujuuk aents niina shiig umijin aina nuna kuitamui,  </div><div class='q'>dutikak nii sumamunash antujuk yayawai.   </div><div class='q'> <span class="verse" id="V16">16&#160;</span>Untsu tudaun takau aidaunak  </div><div class='q'>Tuke Pujuu kajejawai,  </div><div class='q'>dutikak ijina atakesh adeagchatnun  </div><div class='q'>emegkagtatui.   </div><div class='q'> <span class="verse" id="V17">17&#160;</span>Tuke Pujuuk niina umijin aidau  </div><div class='q'>sumamun betek antujui;  </div><div class='q'>dutikak nii waitiamujinash agkanmitkawai.   </div><div class='q'> <span class="verse" id="V18">18&#160;</span>Aents wika uwemjashtinapitja tusa  </div><div class='q'>anentaimak waitiaun uwemtijatatus  </div><div class='q'>Tuke Pujuuk tikijuch pujawai.   </div><div class='b'> &#160; </div> <div class='q'> <span class="verse" id="V19">19&#160;</span>Tuke Pujuun umigna duka  </div><div class='q'>kuashat utugchatan igkuawai,  </div><div class='q'>tujash niinak Apajuí depetmatnak suwawai.   </div><div class='q'> <span class="verse" id="V20">20&#160;</span>Tuja niina ukunchi aidaunashkam  </div><div class='q'>nii kuitamjawai;  </div><div class='q'>nuadui makichik ukunchinakesh kupigkachagtinai.   </div><div class='q'> <span class="verse" id="V21">21&#160;</span>Aents pegkegchau aina duka  </div><div class='q'>ditá tudau takamsamujin waituinawai,  </div><div class='q'>tuja Apajuí umijin aidaun kajejuina dushakam  </div><div class='q'>suwimkan jukiagtinai.   </div><div class='q'> <span class="verse" id="V22">22&#160;</span>Tujash Tuke Pujuuk niina inake aidaun uwemtikawai.  </div><div class='q'>Nuadui ¡Tuke Pujuuwai kajinmamas anentaimaidauk  </div><div class='q'>suwimak suwamak achagtinai!   </div><ul class='tnav'>
<li><a href='index.htm'>Salmos</a></li>
<li><a href='PSA033.htm'>&lt;</a></li>
<li><a href='PSA.htm'>34</a></li>
<li><a href='PSA037.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
