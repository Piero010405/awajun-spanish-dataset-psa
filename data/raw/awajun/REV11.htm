<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Iwainakbau 11</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/REV11.htm" />
</head>
<body>
<ul class='tnav'>
<li><a href='index.htm'>Iwainakbau</a></li>
<li><a href='REV10.htm'>&lt;</a></li>
<li><a href='REV.htm'>11</a></li>
<li><a href='REV12.htm'>&gt;</a></li>
</ul>
<div class="main">
 
<div class='chapterlabel' id="V0"> 11</div><div class='s'>Jimag aents etsegbau atin </div> <div class='p'> <span class="verse" id="V1">1&#160;</span>Nuna tujuti, makichik tagkanan dekapatia nuninun sujusmayi, dutika chichagtak: “Wetá, nunikam jega Apajuí ememattaiya nu, altar puja nujai dekapata, nuigtú wajupa aentsua nuish emematuinawa dushakam.   <span class="verse" id="V2">2&#160;</span>Tujash jega Apajuí ememattaiya nuna agaajig dekapatsuk idaisata, duka judiochu aina nu idaitusbauwai; dita ju yaakat pegkegma nunak cuarenta y dos nantui batsamtusag najakag tsai batsamtiagtatui.   <span class="verse" id="V3">3&#160;</span>Nuniakui wi jimag aentsun, jaanch wake besemag pujaku nugkutain nugkug yujasag, mil doscientos sesenta tsawantai mina pachitus etsegkatnun awemattajai”.   </div><div class='p'> <span class="verse" id="V4">4&#160;</span>Nunú jimag mina pachitus etsejuina duka, jimag olivo ainawai, nuigtush jimag candelero ashí nugkanmaya Apujiya nuna eemtin ijuna nuuwai.   <span class="verse" id="V5">5&#160;</span>Duka makichik aentskesh pegkegchau awajkata tamak, ditá weninia, jii jiinak niina shiwaji aina nunak apeká ijiniagmayi; nunin asagmatai makichik aentskesh niina pegkegchau awajkata tauk, nunisag jiniagmayi.   <span class="verse" id="V6">6&#160;</span>Ditá senchijig nayaim epenmainush ajuinawai, chichaman etsejuinak yujagtata dui yumi yutujai tusag nuigtush yumi numpa emamaina dusha senchijig ajiagmayi nuigtú wajupa imania dutikata tuinawa dutiksag nugkanmaya aidaun jatan susa waitkamaina dushakam senchijig ajiagmayi.   </div><div class='p'> <span class="verse" id="V7">7&#160;</span>Chicham etsegbaun ashimkamtai, bestia waa muun ishamain akagaunmaya jiinki ditajai maaniattawai, nunik ditanak depetuk maawagtinuyi.   <span class="verse" id="V8">8&#160;</span>Nuna iyashí aidauk yaakat muunta nuna ejapen plazanum tepeagmayi, nunú yaaktak ditá pegkegchauji pachittsa “Sodoma”, “Egipto” tutaiya nui, iina Apuji Jesucristo achijag maawajua nui.   <span class="verse" id="V9">9&#160;</span>Ashí aents tikich nugkanmaya aidaush, makí makichik ditash niimtin aidau, ditash chichaaku aidau, nuigtú ashí nugkanmaya aidaushkam iyashinak ukutsuk kampatum tsawan jimaituk dii batsamtiagtinuyi.   <span class="verse" id="V10">10&#160;</span>Nuninak ashí nugkanmaya aents aidauk nunú jakamtai shiig aneas dakujuinak, pempeentunikiag anentag wajichin sudaiyagtinuyi; wagki nu jimag profeta aina nunú chichagkagtiagtai, shiig tutitag dekapejakú asag.   </div><div class='p'> <span class="verse" id="V11">11&#160;</span>Tujash kampatum tsawan nuigtú jimaituk nagkaemai, Apajuí mayai awetim ditai egkemtujam nantakí wajantagmayi, nunikagmatai nuna wainkaju aidauk shiig senchi ishamkagmayi.   <span class="verse" id="V12">12&#160;</span>Imaninai nayaimpinmaya senchi untsuká: “Jui wakatajum”, timayi. Tama mai yujagminum pachiinak ditá shiwaji aidaush wainainaig wakagmayi.   <span class="verse" id="V13">13&#160;</span>Nu nuniaig senchi uugbau asabi, imaniak kuashat jegan yumpuagmayi, nu uugbaunum siete mil aents jinawagmayi; nuniai tikich aidauk senchi ishamkag, Apajuí nayaimpinum pujuuwa nuna emematiagmayi.   </div><div class='p'> <span class="verse" id="V14">14&#160;</span>Jimaja ju ¡ae! timauwa duka nagkaemakni, waamak kampatuma ju ¡ae! timauwa dusha minittawai.   </div><div class='s'>Sieteya ju trompeta umpuagbau </div> <div class='p'> <span class="verse" id="V15">15&#160;</span>Siete angela ju trompeta umpuagmatai, nayaimpinmaya senchi pampajagmayi, nuninak:  </div><div class='q'>“Ashí nugkanmaya inamaina duka  </div><div class='q'>yamaik iina Apajuijinu nuigtú Cristunu wajasé.  </div><div class='q'>Nigki ajumaish tuke inamin atinai”, wajagmayi.   </div><div class='m'> <span class="verse" id="V16">16&#160;</span>Imatiagtai veinticuatro anciano aidau ditá ekeemtaiji aina nui Apajuí emtin pekajushkam, tsuntsumawag nijayin nugkan antig Apajuí emematiagmayi;   <span class="verse" id="V17">17&#160;</span>nuninak: See tajame, Apu Apajuí ashí senchigtinuh,  </div><div class='q'>ametme tuke pujuu nuigtú tuke pujujakumek,  </div><div class='q'>iman asam amina senchigmijai  </div><div class='q'>inamjatasam nagkamaume.   </div><div class='q'> <span class="verse" id="V18">18&#160;</span>Nuniau asamin ashí nugkanmaya aidauk kajekaje,  </div><div class='q'>tujash ame kajeamugmik nagkamnae,  </div><div class='q'>nuigtú jakau aidau suwimak susattam dushakam tsawantak jegae,  </div><div class='q'>nuigtú amina inakem profeta aidau, aentsjum pegkejam aidau,  </div><div class='q'>amina umigtamin aidau, eme anenchatai, eme anentai aidau,  </div><div class='q'>akiktinaitam dushakam nuigtú nugkan emesena nu tsaiktinchakam jegae, wajagmayi.   </div><div class='p'> <span class="verse" id="V19">19&#160;</span>Nuniai jega Apajuí ememattaish ujanmayi nayaimpinum awa nunú; nunikmatai kajun arca tutai chicham apakbau aajakua nu, jega Apajuí ememattain auk paan wainnabi, nui agmayi peem aidau, pampainamu, ipamat aidau, uugbau, nuigtú senchi bicha kakegainamu.   </div><ul class='tnav'>
<li><a href='index.htm'>Iwainakbau</a></li>
<li><a href='REV10.htm'>&lt;</a></li>
<li><a href='REV.htm'>11</a></li>
<li><a href='REV12.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
