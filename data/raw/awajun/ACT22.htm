<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Takasbau 22</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ACT22.htm" />
</head>
<body>
<ul class='tnav'>
<li><a href='index.htm'>Takasbau</a></li>
<li><a href='ACT21.htm'>&lt;</a></li>
<li><a href='ACT.htm'>22</a></li>
<li><a href='ACT23.htm'>&gt;</a></li>
</ul>
<div class="main">
 
<div class='chapterlabel' id="V0"> 22</div><div class='p'> <span class="verse" id="V1">1&#160;</span>“Muuntug aidauwah, yatsug aidauh wi ayamjumamainun chichakui antugtuktajum”.   </div><div class='p'> <span class="verse" id="V2">2&#160;</span>Tusa Pablo hebreo<a href="#FN1" class="notemark">*<span class="popup">Tikich papinumag arameo tuinawai. Hebreo chichamak arameojaig betekmamtin aajakui. Jutii chichame wampisdaujai betekmamtina anmamtin.</span></a> chichamai aujuinam antukag nuní nagkaemas bitat asagmayi. Nunikagmatai Pablo chichaak:   </div><div class='p'> <span class="verse" id="V3">3&#160;</span>“Wika judiowaitjai, yaakat Tarso Cilicia nugkanum awa nui akiinauwaitjai, nunikuitkun jui Jerusalén tsakajuitjai, Gamaliel jintinjuauwai iina muunji aajakajua nu chicham umijakbauwa nunak imatiksag. Dutikamu asan, Apajuinash akasmatnaitjai atum yamai wajukeajum nunisnuk.   <span class="verse" id="V4">4&#160;</span>Nuniau asan wika duikik, yamajam chichama juna umiktatus wakegaidaunak egakan maatasanush, aishmag aidaunak nuwá nuwajai achijan cárcel chimpiyajai.   <span class="verse" id="V5">5&#160;</span>Sumo sacerdoteshkam, ashí apu aidaush nunak shiig dekagtuinawai. Dita papí agag sujusajui, Damasco iina yachi judío aidau batsatbaunum jegá nuna inakmas, Jesusa nemajin aidaun egak achijá, jui Jerusalén ikaunmamtai, suwimak susami tusag.   </div><div class='s'>Pablo ni yapajinamu etsegtumamu </div> <div class='r'>(Tak. 9.1-19; 26.12-18)  </div><div class='p'> <span class="verse" id="V6">6&#160;</span>“Tujash Damasco jegattakun jintá wegai, etsa tajiastatak wajasú ai, nayaimpinmaya tsaaptin egketkamtai,   <span class="verse" id="V7">7&#160;</span>nugká iyagbaijai. Nunikman makichik chichaman antukbaijai: ‘Saulo, Saulo ¿wagka minash waitkajame?’   <span class="verse" id="V8">8&#160;</span>tujutkui wi iniakun: ‘¿Apu amesh yaitpa?’ tibaijai. Tai ni aijak: ‘Wika Jesús nazaretnumiayaitjai, ame ya ainme nuuwaitjai’.   <span class="verse" id="V9">9&#160;</span>Wijai yujaushkam tsaaptinun wainkag ishamkagmayi, tujash mina aujta nunak chichamnak antukchagmayi.   <span class="verse" id="V10">10&#160;</span>Nuna tujutkui: ‘Apuh, ¿wajukati tusamea wakejutame?’ tusan iniasbaijai. Nuna tai Apu Jesús chichagtak: ‘Nantaktá nunikam wegam antsamek Damasco jegata, awi jegawamin ame dutikmainnak ujapakagtatui’, tujutmayi.   <span class="verse" id="V11">11&#160;</span>Tsaaptina nu wainmachu etimtai, wijai yujaidau egkegsag Damasco ejetiajabi.   </div><div class='p'> <span class="verse" id="V12">12&#160;</span>“Nuanui makichik aents Ananías daagtin, Apajuí puyatjus umijin, Moisés chicham umiktajum tibauwa nunash umin asamtai, ashí judío Damasco batsamin aidauk niina pachisag pegkeg chichagtai pujubi.   <span class="verse" id="V13">13&#160;</span>Nunú tajutua chichagtak: ‘Yatsug Sauloh, yamaik ataktú wainmakta, tujutmayi’, nuna tujutmawaik niimkaman niina wainkabiajai.   <span class="verse" id="V14">14&#160;</span>Nunika ai chichagtak: ‘Iina muunji aajakajua nuna Apajuiji, duik nagkamas wi wakegamunash dekaatin atí tusa etegtamjau asa, yamai Jesús dekas Pegkeja nunash wainak, ni chichamujinash antugkati tusa aikagmaume;   <span class="verse" id="V15">15&#160;</span>dutijabau asamtai ashí aents aidaunmash, ame wainkamu, nuigtú antukbaugmish etsejin atatme tujutmayi.   <span class="verse" id="V16">16&#160;</span>Yamaish, ¿wají dakame? Wajaktá nunikam Apu Jesusa daajin yamimagta, dutikam tudaugminish tsagkugnagta’, tujutmayi.   </div><div class='s'>Pablo judiochu aidaunum awemamu </div> <div class='p'> <span class="verse" id="V17">17&#160;</span>“Nunikan Jerusalén wakitki jegaan, jega Apajuí ememattainum Apajuin aujkun pujusan paan wainkabiajai;   <span class="verse" id="V18">18&#160;</span>nunika ai Apu Jesús chichagtak: ‘Jerusalén pujutsuk waamak jiinkita, juiyag ame mina pachittsam etsegtaish antugtamkachagtatui’, tujutmayi.   <span class="verse" id="V19">19&#160;</span>Tujutkui wi ayaakun: ‘Apu minak ditak, wi jega ijuntainum wekaetusan nuiya aents amina dekaskeapi tujamaidaun achiká cárcel chimpian suwimin aayag nunak;   <span class="verse" id="V20">20&#160;</span>nuigtush Esteban, amina inakem amina pachipas etsegna nuna maatnume tusan chichaman ijutkan, nuna maidaun jaanchjin wiki kuitamjuyag nunash dekagtuinawai’.   <span class="verse" id="V21">21&#160;</span>Tai Apu Jesús chichagtak: ‘Tutsuk wetá, wi aminak atushat tikich nugkanum aents judiochu aidau batsatbaunum awemattajame’, tujutmayi”, tiabi.   </div><div class='s'>Pablo comandante uwejin juwakbau </div> <div class='p'> <span class="verse" id="V22">22&#160;</span>Pablo tabaun ashí antugkag, senchi pampajag: “Juka aentsuk pujumaitsui mantamnati”, waintak dakitaji wajainak,   <span class="verse" id="V23">23&#160;</span>untsumaidau nuninak jaanchjinak japikí tujit ichigkag wajantag, nugka yukuukuntun atsaaki jukiag yakí nagkimawag wajagtai;   <span class="verse" id="V24">24&#160;</span>comandante atum batsatbaunum Pablo awayajum asutiatajum, dutikam wajuk asamtaig aents aidaush imatjuinawa nuna etsegkati, tusa inamjabi.   <span class="verse" id="V25">25&#160;</span>Dutikawajam Pablonak jigkagbautak asutiata tama, nui capitán wajau asamtai chichajak:  </div><div class='p'>—¿Atumesh romanmaya aentsush bakumamainji dekagtsuk asutiatajum tibaukaitjum? timayi.   </div><div class='p'> <span class="verse" id="V26">26&#160;</span>Nunú tama capitán antuk, comandanten jegantun chichajak:  </div><div class='p'>—¿Aush aentsush utugkattame? romanmaya aentsui, tiyabi.   </div><div class='p'> <span class="verse" id="V27">27&#160;</span>Tima comandante Pablon jegantun iniak:  </div><div class='p'>—¿Dekas ame romanmaya aentskaitam? tau.  </div><div class='p'>Tama Pablo ayaak:  </div><div class='p'>—Ehé, romanmayayaitjai, tuuyi.   </div><div class='p'> <span class="verse" id="V28">28&#160;</span>Tutai comandante chichaak:  </div><div class='p'>—Wi romanmaya aents wetasanuk kuashat kuichkin akikmakuitjai, timayi.  </div><div class='p'>Tutai Pablo ayaak:  </div><div class='p'>—Tujash wika Roma akinau asan romanmaya aentsuitjai, tuuyi.   </div><div class='p'> <span class="verse" id="V29">29&#160;</span>Nuna timatai Pablon asutiatatus ijunjaushkam ukukiagmayi. Comandanteshkam romanmaya aentsun dekajua ni jigkagtajum tusa inamjau asa senchi sapigmakmayi.   </div><div class='s'>Pablo judío apuji aidau ijunjamunum awayamu </div> <div class='p'> <span class="verse" id="V30">30&#160;</span>Kashinia dui comandante, Pablonash wajinmag judío aidaush imatjuinawa tusa shiig dekajuata tau asa, cadena aidaunak atitjau, dutika sacerdote apuji aidaun, nuigtú tikich apu aidaujai ijunjatnume tusa, ashí ijunjamtai Pablon juki ejega ejapen awaantagmayi.   </div><ul class='tnav'>
<li><a href='index.htm'>Takasbau</a></li>
<li><a href='ACT21.htm'>&lt;</a></li>
<li><a href='ACT.htm'>22</a></li>
<li><a href='ACT23.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V2">22:2</a>
<span class="ft">Tikich papinumag arameo tuinawai. Hebreo chichamak arameojaig betekmamtin aajakui. Jutii chichame wampisdaujai betekmamtina anmamtin.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
