<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 2 Reyes 6</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/2KI06.htm" />
</head>
<body>
<ul class='tnav'>
<li><a href='index.htm'>2 Reyes</a></li>
<li><a href='2KI05.htm'>&lt;</a></li>
<li><a href='2KI.htm'>6</a></li>
<li><a href='2KI07.htm'>&gt;</a></li>
</ul>
<div class="main">
 
<div class='chapterlabel' id="V0"> 6</div><div class='s'>Jacha namakia jiikbau </div> <div class='p'> <span class="verse" id="V1">1&#160;</span>Makichik tsawantai profeta aidau Eliseon chichajuinak:  </div><div class='p'>“Ii ame pujamunum pujag duka shiig piipichi.   <span class="verse" id="V2">2&#160;</span>Nuniau asamtai wait aneasam idaikagtusta, Jordágnum shiyaka numi tsupika ii pujustin jegamkagmi taji”, tuidau. Tusa tiagtai:  </div><div class='p'>“¡Ayu wetajum!” tiuwai.   <span class="verse" id="V3">3&#160;</span>Tutai nuwiya makichik niina chichajak:  </div><div class='p'>“Wait aneasam uyunkagtusta”, tau. Tusa tama:  </div><div class='p'>“¡Ayu, kame uyuntsatjime!” tiuwai.   <span class="verse" id="V4">4&#160;</span>Aatus ditajai juwaki Jordán jegauwai. Nunikag nuwi numi tsupinak yujau.   <span class="verse" id="V5">5&#160;</span>Nuninai nuwiya makichik aents jachan apakuig namaka ajugkui. Dutika ajugka untsumak:  </div><div class='p'>“¡Chah, jintinkagtinuh! ¡Jachak midauchawe tsagkatjukagmae!” tau.   <span class="verse" id="V6">6&#160;</span>Imattai nii iniak:  </div><div class='p'>“¿Tuwi ajugmaume?” tau. Tutai nuwi tikich wajau chichaak:  </div><div class='p'>“Auk juwi iyagmae”, tiuwai. Tusa timatai Eliseo numin tsupik juki nuwi nagkima ajugkui. Dutikam jacha wampumni jiiniuwai.   <span class="verse" id="V7">7&#160;</span>Nunikmatai:  </div><div class='p'>“Jukita”, tusa tima nuwi tikich wajau asa esanti jukiuwai.   </div><div class='s'>Eliseo sirianmaya suntag aidaujai </div> <div class='p'> <span class="verse" id="V8">8&#160;</span>Tuja nunú tsawantin sirianmaya apu Israel aents aidaujai maanidau asag, tuwig niina suntaji aidaujaish ijunjatnush aajabi nuna pachis niina atuwe aidaujai chichasui.   <span class="verse" id="V9">9&#160;</span>Nuna pachis Apajuí Eliseon ujakui. Dutikam Eliseo chichama etsegnun akateg awemak: “Sirian apuji niina suntaji aidaujai nunú nugkanum ijunjattaji tuinawai. Nuadui Israel aents aidaun apuji niina suntaji aidaujaig nuni nagkaemakinmegka tusajum ujaktajum”, tiuwai.   <span class="verse" id="V10">10&#160;</span>Tusa timatai ujakam, Israel aents aidaun apuji anentaimas, Eliseosh dekaskeash tawa tusa niina suntaji aidaun ujumak akupkauwai, dutika dekakmá dekas atai, yaja shimak uwemaidau. Nunik kuashta uwemajaku ainawai.   </div><div class='p'> <span class="verse" id="V11">11&#160;</span>Nunidau asagmatai apu sirianmaya shiig senchi kajekui. Nunik suntaja apuji aidaun untsuka ijumag chichajak:  </div><div class='p'>“¡Israel aents aidau apuji maatasa chicham umijag nunash ya ima ujawa nunú etsegkatajum!” tiuwai.   </div><div class='p'> <span class="verse" id="V12">12&#160;</span>Tusa tutai nuwiya makichik ayaak:  </div><div class='p'>“Iik apu ujakchamji, auk profeta Eliseo Israel nugkanum puja nunú ame chichamun antuk ashí ditan ujawai. Nuigtushkam ame amina kanutaigmin pujusa chichaam nunashkam antawai, nunik Israel aents aidau apujin ashí ujawai”, tiuwai.   <span class="verse" id="V13">13&#160;</span>Tusa timatai sirianmaya apu chichaak:  </div><div class='p'>“Tuwig Eliseosh pujawa nunú inimsa dekatajum, dutikajum nii pujamu shiig ejeyagmin, aentsun ishitkatjai achiktinme”, tiuwai.  </div><div class='p'>Tusa tima iniimas dekawag:  </div><div class='p'>“Eliseok yaakat Dotán pujawai”, tusa ujakajui.   <span class="verse" id="V14">14&#160;</span>Tusa ujakam suntag caballonum maanin aidaun, carronum yujas maanin aidaun, nuigtu dawenum yujas maanin aidaujai ishitkauwai. Dutikam shimutuk kashi yaakat Dotágkan tenteawajui.   </div><div class='p'> <span class="verse" id="V15">15&#160;</span>Nunik batsatai kashikmas Eliseo inake nantaki agá jiinkama, suntag aidau caballonum, carronum aatus yaaktan tenteawag batsatun wainak tupikaki waya Eliseon chichajak:  </div><div class='p'>“¿Jintinkagtinuh, yamaish iish wajukattaji?” tau.   <span class="verse" id="V16">16&#160;</span>Tutai Eliseo niina ayaak:  </div><div class='p'>“¡Ishamkagtukaipa! wagki jutijai batsata nunuwai ditajai batsata nuna nagkaesau aidau”, tiuwai.   <span class="verse" id="V17">17&#160;</span>Aatus tusa Eliseo Apajuín segaak:  </div><div class='p'>“¡Tuke Pujuuwah, wait aneasam amina senchigmin mina inakeg waintsu nunú yamai iwaintukta!” tiuwai. Tusa taig Tuke Pujuu niina suntaji caballo aidaunum, carro aidaunum jii kegaujai betek nunú mujanum Eliseon tentea ijunun iwaintukui.   </div><div class='p'> <span class="verse" id="V18">18&#160;</span>Tuja suntag sirianmaya aidauk yaakat Eliseo pujamun jetektatus uminainai Eliseo Tuke Pujuun segaak:  </div><div class='p'>“¡Au aents aina nunú wainmachujai betek emakta!” tiuwai. Tusa tima Tuke Pujuu imatiksag wainmachu emakui.   <span class="verse" id="V19">19&#160;</span>Dutikamtai Eliseo jiintuki ditan chichajak:  </div><div class='p'>“Jintak juchauwai, wainka yujagme, tuja atum yaakat egajum dushakam juchauwai. Wi weakui minitajum, atum aents egajum nuwi ejegatjime”, tusa yajuak yaakat Samaria nugkanum ejegauwai.   </div><div class='p'> <span class="verse" id="V20">20&#160;</span>Dutika ejega Apajuín segaak:  </div><div class='p'>“¡Tuke Pujuuwah, juju aents aina nunú yamai ataktu wainmitkakta!” tiuwai. Tusa tima Tuke Pujuu wainmitkakui, dutikam niimsatakama Samaria nugkanum batsatbaun wainkajui.   <span class="verse" id="V21">21&#160;</span>Tuja Israel aents aidaun apuji nunú aents aidaun wainak, Eliseon iniak:  </div><div class='p'>“¿Apawah, juju aents aidaunash kajegtatjak?” tau.   <span class="verse" id="V22">22&#160;</span>Tutai Eliseo ayaak:  </div><div class='p'>“¡Atsa kajegkaipa! Maaniamunum aents aidau achija yajuakbaukesh amek mauchume, nuadui duka tutsuk ¡yujumak ayujam dita apuji pujamunum awakjata!” tiuwai.   </div><div class='p'> <span class="verse" id="V23">23&#160;</span>Tusa timatai jiistan umikag, yujumkan shiig ayujawag, umutnash imatiksag ajamsag nuadui apu ditan kumpama ishiakui. Dutikam dita apujin waketjauwai. Duwi nagkamas Israel aents aidaujaig maaniachaju ainawai.   </div><div class='s'>Samaria nugkanum nujan tepeamu </div> <div class='p'> <span class="verse" id="V24">24&#160;</span>Nunú nagkaemakiu ai, Siria nugkan apuji Ben-hadad niina suntaji aidaun ashí ijumag yajuak Samarian jetektatus weuwai. Nunik jegaa yaaktan tenteawajui.   <span class="verse" id="V25">25&#160;</span>Dutikam epemi batsatu asagmatai, nunú tsawantin Samaria nugkanum nujan tepeauwai. Nuadui burro buuke akikeg ochenta plata najanamu aajakui. Untsu pauma iji jimaituk litro tumain yajamun akike cinco plata najanamu aajakui.   </div><div class='p'> <span class="verse" id="V26">26&#160;</span>Tuja makichik tsawantai Israel aents aidaun apuji yaakat peejamunum yakí nunigka wegaun makichik nuwa wainak untsuak:  </div><div class='p'>“¡Apuh, minash yainkata!” tiuwai.   <span class="verse" id="V27">27&#160;</span>Tusa tama nii ayaak:  </div><div class='p'>“¿Tuke Pujuukesh yaimpatsu nunash wisha itug yaigtagmeki? ¡Trigo amamainuk minak atsugtawai!   <span class="verse" id="V28">28&#160;</span>¿Wagka tuu wekaeme?” tau. Tama nii ayaak:  </div><div class='p'>“Juju nuwa chichagtak, amina uchijum yamai yuwami, nunika kashin mina uchig yuwami tujutmae.   <span class="verse" id="V29">29&#160;</span>Tujutmatai mina uchig maa, ukugkuutai aidau chimpijua inagka yuwamji. Tuja yamai aminu yuwami tai, niig uchijinak uuke”, tau.   </div><div class='p'> <span class="verse" id="V30">30&#160;</span>Nuna apu antuk kajeka, niina jáanchjin japiki ichigkui. Dutika yakí yaakat peejamunum wekagu asamtai, aents aidau diikma jáanch pegkegchaun nugkuaju wekagun wainkajui.   <span class="verse" id="V31">31&#160;</span>Tuja nuwi wajas apu senchi untsumak:  </div><div class='p'>“¡Yamaikiuch Eliseo Safatan uchijiya nuna buuken tsupigkan maattajai! ¡Untsu dutikachmataig, Apajuí mina suwimkan sujusti!” tiuwai.   </div><div class='p'> <span class="verse" id="V32">32&#160;</span>Tuja Eliseok nii pujamunum Israel aentsu apuji múun aidaujai ijunak pujau. Nuniai apu niina aentsji aidaunmayan makichik Eliseon akuptukui. Tujash nunú eke jegatsaig, Eliseo Israel aentsu apuji múun aidaun chichajak:  </div><div class='p'>“Au apu magkagtina nunú niina aentsjin mina buukjun tsupigtukti tusa awema nunú atumesh dekaatajum. Tujash antaku atajum. Nunú aents wayau wainkugmek waiti epentajum. Dutikajum nii wajamunmanini shitakjum emetuatajum. ¡Niina apuji ukunum patatkau minisa pampaun antajai!” tau.   <span class="verse" id="V33">33&#160;</span>Tusa ditajai chichá wajaig, apu akupkamu tauwai. Nuniaig apushkam patatkau taa chichaak:  </div><div class='p'>“¡Ii waituinag nunak Tuke Pujuu aikagbau asamtai, nii yaimpakti tusanuk dakak pujumaitsujai!” tiuwai.   </div><ul class='tnav'>
<li><a href='index.htm'>2 Reyes</a></li>
<li><a href='2KI05.htm'>&lt;</a></li>
<li><a href='2KI.htm'>6</a></li>
<li><a href='2KI07.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
