<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Nehemías 1</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/NEH01.htm" />
</head>
<body>
<ul class='tnav'>
<li><a href='index.htm'>Nehemías</a></li>
<li><a href='EZR07.htm'>&lt;</a></li>
<li><a href='NEH.htm'>1</a></li>
<li><a href='NEH02.htm'>&gt;</a></li>
</ul>
<div class="main">
 <div class='mt'>Nehemías   
</div><div class='ms'>Jerusalén peejamun <br/> shiwag aidau tsaikagbaun <br/> Nehemías ataktu peejamu  </div><div class='chapterlabel' id="V0"> 1</div><div class='mr'>(1.1—7.73)  </div><div class='s'>Jerusalégnumia aents aidaun pachis Nehemías Apajuín aujtusbau </div> <div class='p'> <span class="verse" id="V1">1&#160;</span>Witjai Nehemías Acalíasan uchiji. Jujuwai mina pachitus augmatbau. Artajerjes apu wajas inabaujin veinte mijan ejeyi, nuigtu nantu Quislev<a href="#FN1" class="notemark">*<span class="popup">Nantu “Quislev”: Juju nantua duka “Noviembre ejapean nagkamna nantu Diciembren achika jimaituk ejegak makichik nantu wega nuna daajin” tawai.</span></a> achika takak pujujakua, nunú tsawantin wi yaakat Susanum apu pujusa inamtaijin pujuyajai.   <span class="verse" id="V2">2&#160;</span>Nuwi pujai mina yatsug Hananí tikich aidaujai Judá wegantu aidau nugken batsatu miniyanme. Nunik minidaun wainkan iniakun: “Jerusalégnumia judío aents aidau shiwag amuam, achipag yajupakainum tusag pisaju aina dusha ¿wajukau ainawa?” tusan iniasabiajai.   <span class="verse" id="V3">3&#160;</span>Tusa iniai dita aijuinak: “Shiwag aidau tikichin achija yajumiagtai pisaju aina duka, waketug Jerusalén kauna batsamas waituinak, tikich aents aidau dushikiam batsatui. Tuja Jerusalén peejamu aya nunashkam shiwag aidau tsaikajui. Waitijinashkam jiiyai apeawajui”, tusa ujatkajabi.   </div><div class='p'> <span class="verse" id="V4">4&#160;</span>Nuna antukan buutiajai. Nuniakun wake besemag dekapeakun, ujumak tsawantai yujumka ijagma pujusan Apajuí nayaimpinmayan augkun,   <span class="verse" id="V5">5&#160;</span>aatsan tiabiajai:  </div><div class='p'>“¡Tuke Pujuu, Apajuí nayaimpinum pujuuwah, Apajuí múun senchigtinuh, amek ame anagkagtuamuk tuke uminaitme! ¡Tuja amina anempainak chichamjumin betek umidauk kajimatkimek idaichauwaitme!   <span class="verse" id="V6">6&#160;</span>Nuadui wi amina aentsjum aidaun anentaimtusan tsawaish kashish tuke amina augjam nunú yamai antugtukta. ¡Israel aents aidauti amina chichamjum umitsuk, pegkegchau takamsag nunak dekaskeap nunikji tajai! ¡Mina muuntug aidau pegkegchaun takamsau aina nunak wishakam pegkegchaun takamsajai!   <span class="verse" id="V7">7&#160;</span>Ame diismak shiig pegkegchau takaku batsamsaji. Amina inakem Moisés chicham umiktin susauwaitam duka iik umikchaji.   <span class="verse" id="V8">8&#160;</span>Amina inakem Moisés chichagkum: ‘¡Mina chichamjun umigtutsuk pegkegchaun takainakuig, dapampaakan tikich nugkanum yujas waittsatnume tusan ishiaktinaitjai!’ tiuwaitme.   <span class="verse" id="V9">9&#160;</span>Tujash dutika utsajatkamin yujasa, ataktu aminí mininaku chichamjum umiajinig, atushat nugka nagkatkamunum batsatjinish, ataktu awagkagtukim, ame nugka etegkam juwi emematjitin atinme tibaunum ikaunmatnaitjime tiuwaitam nunú adeagta.   </div><div class='p'> <span class="verse" id="V10">10&#160;</span>“Ii aidautik amina inakem ainaji. Amina aentsjum aidau Egipto nugkanum waitkam batsatu amina senchigmijai jiija agkanmitkauwaitam nunú ainaji.   <span class="verse" id="V11">11&#160;</span>¡Tuke Pujuuwah, wait aneasam wi tajam nunú antugtukta! ¡Tuja amina inakem aidau segapaina dushakam antugkata! Ii wakegamua duka ima ame ememattag tabauwa nunuwai. ¡Tuke Pujuuwah, wait aneasam minash atutkata, apu shiig aneas wi tabaun antugtuk yainkati tusan segajame!” tiabiajai.  </div><div class='p'>Tuja nunú tsawantinig wika apu Artajerjes uwagtinun shikikan su ayajai.   </div><ul class='tnav'>
<li><a href='index.htm'>Nehemías</a></li>
<li><a href='EZR07.htm'>&lt;</a></li>
<li><a href='NEH.htm'>1</a></li>
<li><a href='NEH02.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V1">1:1</a>
<span class="ft">Nantu “Quislev”: Juju nantua duka “Noviembre ejapean nagkamna nantu Diciembren achika jimaituk ejegak makichik nantu wega nuna daajin” tawai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
