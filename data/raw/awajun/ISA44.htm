<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Isaías 44</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ISA44.htm" />
</head>
<body>
<ul class='tnav'>
<li><a href='index.htm'>Isaías</a></li>
<li><a href='ISA43.htm'>&lt;</a></li>
<li><a href='ISA.htm'>44</a></li>
<li><a href='ISA45.htm'>&gt;</a></li>
</ul>
<div class="main">
 
<div class='chapterlabel' id="V0"> 44</div><div class='s'>Israel aents aidauk Apajuínu ainawai </div> <div class='q'> <span class="verse" id="V1">1&#160;</span>Tuke Pujuu chichaak:  </div><div class='q'>“Jacob wegantu Israel aents aidautigmin  </div><div class='q'>wi mina takagtustinme tusan etegkauwaitjim,  </div><div class='q'>nunú aidautijum yamai shiig antuktajum.   </div><div class='q'> <span class="verse" id="V2">2&#160;</span>Witjai Tuke Pujuu, atumin najanaunuk,  </div><div class='q'>atumek eke akiintsugminig najanauwaitjime.  </div><div class='q'>Wi atumnak yayajime.  </div><div class='q'>Amek Jesurún<a href="#FN1" class="notemark">*<span class="popup">Chicham “Jesurún” tawa duka diista Dt. 32.15.</span></a> Jacob wegantu, mina inakeg  </div><div class='q'>wi etegkamuitme, nuadui ishamkagtukaipa.   </div><div class='q'> <span class="verse" id="V3">3&#160;</span>Uwegshunmak yumi kuashat ayau awajsattajai,  </div><div class='q'>tuja nugka buku aina nuwishkam entsa kuashat aittawai.  </div><div class='q'>Ame wegantu aidaunak mina Wakanjun susagtinaitjai,  </div><div class='q'>dutikakun kuashat pegkegnum yaigtinaitjai.   </div><div class='q'> <span class="verse" id="V4">4&#160;</span>Nuadui chijichi yumi ukattai asa,  </div><div class='q'>pegkejan muumpama iman,  </div><div class='q'>tuja álamo namaka tugkitken tsapaka aiyama  </div><div class='q'>iman atinaitjume.   </div><div class='q'> <span class="verse" id="V5">5&#160;</span>Nuwiya makichik chichaak:  </div><div class='q'>‘Wika Tuke Pujuunuitjai’, tumamtinai.  </div><div class='q'>Tuja tikichik:  </div><div class='q'>‘Jacob wegantu’, naamkatnai.  </div><div class='q'>Untsu tikichik niina uwejen:  </div><div class='q'>‘Wika Apajuínuitjai’ tuu agatmamjatnai.  </div><div class='q'>Tuja nuigtu ikak agak, niina apachji daajin  </div><div class='q'>‘Israel’ agagtinai.”   </div><div class='b'> &#160; </div> <div class='q'> <span class="verse" id="V6">6&#160;</span>Tuke Pujuu, Israel aents aidaun apuji, Israel aents aidaun uwemtikin,  </div><div class='q'>Tuke Pujuu ashí senchigtina nunú chichaak:  </div><div class='q'>“Witjai nagkamtinish tuke pujuunuk,  </div><div class='q'>tuja atakea duish tuke pujutnaitjai.  </div><div class='q'>Tikich Apajuí mina nagkaetasuk atsawai.   </div><div class='q'> <span class="verse" id="V7">7&#160;</span>¿Yaita wijai betek amainush?  </div><div class='q'>Iman akug juwi wajanta tujutti.  </div><div class='q'>Tuja mina aentsug agtinun etegkauwaitag  </div><div class='q'>duwi nagkamsan atakea duwi  </div><div class='q'>nagkaemagtinnash etsegnunuk witjai,  </div><div class='q'>tuja wikitjai atakea duish wajig nagkaemagtinaita  </div><div class='q'>nuna betek etsegnunuk.   </div><div class='q'> <span class="verse" id="V8">8&#160;</span>¡Makichkish ishamkagtukaigpa!  </div><div class='q'>Yaunchuk nagkamsan emtikan junak ujakuitjime.  </div><div class='q'>Duka atumek shiig dekagme,  </div><div class='q'>tikich Apajuík wijai betekak makichkish atsawai.  </div><div class='q'>Tikich Apajuí atumin kuitamjamainuk atsawai.  </div><div class='q'>Wika tikich Apajuínak waintsujai.   </div><div class='s'>Dakumka najanamu aidaunak Apajuí dakitau </div> <div class='p'> <span class="verse" id="V9">9&#160;</span>“Dakumak najanin aina duka pegkejak ainatsui. Tuja dakumka najanamu aidaun dita shiig anentuina dushakam pegkegchau ainawai. Tuja dakumka najanamun emematuina duka anentainchau wainmachujai betek ainawai, nuadui ditak datsagkag wainak juwakagtatui.   <span class="verse" id="V10">10&#160;</span>Tuja dita emematiagtinun jiju ukuiyag najanin aina duka shiig pegkegchauwai.   <span class="verse" id="V11">11&#160;</span>Dakumka najanamun emematin aidauk datsaajagtinai, wagki dakumak najanin aina duka aents wainkauch ainawai. Ashí dita aidauk Apajuí emtin dita utugchatjin dekagmamawag datsaajagtinai, nuninak sapigmakagtinai.   </div><div class='p'> <span class="verse" id="V12">12&#160;</span>“Diistajum jiju najanin wajuk takawa nunú: Jinum jiya inimpag, martillowai dekegka tsaika niina senchijin takawai. Nuadui nuna puyatjak yujumkan yutsuk, umutnash umutsuk pujujus pimpiki takamainchau dekapeawai.   </div><div class='p'> <span class="verse" id="V13">13&#160;</span>“Tuja numi taumi dakumak najanin aina dushakam anentaimtusa diisagmi: Niig reglayai dekapawai, tuja lápisai, compásai aatus dakumui. Dutika formónkai tai aentsun dakumak najana jega Apajuí emematku ijuntainum awaya apujui.   </div><div class='p'> <span class="verse" id="V14">14&#160;</span>“Tuja tikichik setjun ajainawai, dutikamun yumi yutak uchupiam muumpawai, nuadui niinu setug ajaka takamain aittawai. Nuniachkush numi ciprén, roblejai wakegainakug ikam ajawag shiig kuitamainawai kampuagti tusa.   <span class="verse" id="V15">15&#160;</span>Nunú kampuaju aidaun ajakag kanawen tsupig yajumainawai jiin ikapag anamawagtinun, untsu tikichnak pag inajuatnun juwinawai. Dutikainak wainka apajuímtain dakumak najanatnunashkam juwinawai, dutika najanawag emematuinawai.   </div><div class='p'> <span class="verse" id="V16">16&#160;</span>“Tuja numi jimaituk ampinjaun jukiag nuna ikapajag, nuwi kuntinu nejen pegka inajuawag shiig yuwawag senchi tutuinawai. Nunikag nunú jinum ayaumas anamak pujus chichaak: ‘¡Yajautsui jii ijusa pujusa anabauk!’ tuinawai.   <span class="verse" id="V17">17&#160;</span>Nuwiya numi ampinjaun jukiag wainka apajuímtain dakumak najanainawai, dutikawag nuna emematak tikishmatug pujus segaak: ‘¡Ametme iina apajuíjimek, jutiish uwemtikagtugta!’ tuinawai.   </div><div class='p'> <span class="verse" id="V18">18&#160;</span>“Nunú aentsuk makichkish dekatsui, tuja antutnash antatsui, wainmachujai betekai, unuimatish atsau, shiig anentainkachui.   <span class="verse" id="V19">19&#160;</span>Ekeemsagkesh anentaimainatsui, jintiaja shiig anentaimat atsujuinawai, nuadui ditak: ‘Jimaituk numin apeamjai, dutikan nuna kaijin pagkan inajuamjai, tuja nuigtu neje pegka inajuan yuwamjai, tuja nunú ampinjauwai juna pegkegchaun tsumainun dutikamjai, ¡wika numi tsupikbaun emematu wekaejai!’ tumamainchau ainawai.   <span class="verse" id="V20">20&#160;</span>Duka dekaskenum yuku yumaina numamtinai. Duka wainka tsanuam nuni wekaemainai. Nunú aents aina duka pujutjinak uwemtijashtin ainawai. Dita takuinaka duka shiig pegkegchauwai. Nunin ataish ditak: ‘Juka pegkegchauwapi’ tusa dekamainchau ainawai”, tiuwai Isaías.   </div><div class='s'>Tuke Pujuu Israel aents aidaun wait anentug uwemtijamu </div> <div class='q'> <span class="verse" id="V21">21&#160;</span>“Israel aents Jacob wegantu aidauwah,  </div><div class='q'>mina inakeg ainajum nunú adeagtajum;  </div><div class='q'>atumek mina inakeg ainagme,  </div><div class='q'>atumek mina inakeg wi najanamu ainagme,  </div><div class='q'>nuadui ¡minak kajimatjuki idaitusaigpajum!   </div><div class='q'> <span class="verse" id="V22">22&#160;</span>Amina pegkegchaujum aidaunak  </div><div class='q'>yujagkim kakegak megkagama numamtuk emegkatkagme.  </div><div class='q'>Ataktu wakitkim mina umigtukta,  </div><div class='q'>wi aminak agkanmitkauwaitjame”  </div><div class='q'>tawai Apajuí.   </div><div class='b'> &#160; </div> <div class='q'> <span class="verse" id="V23">23&#160;</span>¡Nayaimpih, ameshkam Tuke Pujuu dutika  </div><div class='q'>nunú anentaimtusam shiig aneakum senchi kantamata!  </div><div class='q'>Nugka initken batsatutigmesh  </div><div class='q'>senchi untsumkujum aents wajukmaina imattajum.  </div><div class='q'>Muja aidautigmesh, ikam aidautigmesh,  </div><div class='q'>ashí numi aidaujai shiig aneakjum  </div><div class='q'>aents wajukmaina imatkujum senchi untsumtajum.  </div><div class='q'>Tuke Pujuu Israel aents Jacob wegantu aina  </div><div class='q'>nuna ayamjuk agkanmitkak niina senchijin iwainake.   </div><div class='q'> <span class="verse" id="V24">24&#160;</span>Tuke Pujuu amina uwemtijamin,  </div><div class='q'>ame eke akiintsuminig najapauwa nunú chichaak:  </div><div class='q'>“Witjai Tuke Pujuu, ashí waji aina nuna najankaunuk,  </div><div class='q'>wi nayaimpinak nugkajai najanauwaitjai,  </div><div class='q'>mina yainkauk makichkish atsawai.   </div><div class='q'> <span class="verse" id="V25">25&#160;</span>Tuja waita etsejin aina nunú etsegbau  </div><div class='q'>betek uminkati tusanuk wika wakegatsjai,  </div><div class='q'>anentaimsa dekamji tinu aina nunak anentainchau emajai.  </div><div class='q'>Aents yacha aina nuna dekatjinak yapagtuan  </div><div class='q'>shiig wainak dekachu emajai.   </div><div class='q'> <span class="verse" id="V26">26&#160;</span>Untsu mina inakeg aidau chichaman etsejuina duka  </div><div class='q'>betek uminkati tusan yayajai,  </div><div class='q'>tuja aents wi awemamu aidau chichaman umina  </div><div class='q'>dushakam imanisag betek uminkati tajai.  </div><div class='q'>Tuja Jerusalégnumak ataktu yaaktamak batsamsagtinai.  </div><div class='q'>Tuja Judá wegantu aidaun yaaktaji aajaku aina  </div><div class='q'>dushakam ataktu awagki yaaktamkamu atatui.  </div><div class='q'>Yaakat tsaikbau aidaun ataktu jegamjatnume tusan,  </div><div class='q'>jega jegamin aidaun wi inagtatjai.   </div><div class='q'> <span class="verse" id="V27">27&#160;</span>Tuja nayants kuyua buku wajasti,  </div><div class='q'>nunikmatai tikich namak aidaushkam  </div><div class='q'>buku waigti tusan tumainnuk witjai.   </div><div class='q'> <span class="verse" id="V28">28&#160;</span>Wi apu Ciron chichagkun:  </div><div class='q'>‘Ametme mina uwig aidau kuitamnumek,  </div><div class='q'>amek wi wakegamua duke ashí takastatme’ tajai.  </div><div class='q'>Tuja Jerusalégkan chichagkun:  </div><div class='q'>‘Amek ataktu yaaktamamu atatme’ titatjai.  </div><div class='q'>Untsu jega Apajuí emematku ijuntai jegamkamun chichagkun:  </div><div class='q'>‘Amina ataktu jegamjamkatnun,  </div><div class='q'>jega jegamin aidaun awemattajai’ tawai Apajuí”,  </div><div class='q'>tusa Isaías tiuwai.   </div><ul class='tnav'>
<li><a href='index.htm'>Isaías</a></li>
<li><a href='ISA43.htm'>&lt;</a></li>
<li><a href='ISA.htm'>44</a></li>
<li><a href='ISA45.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V2">44:2</a>
<span class="ft">Chicham “Jesurún” tawa duka diista Dt. 32.15.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
