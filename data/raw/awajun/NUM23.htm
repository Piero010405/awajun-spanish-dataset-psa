<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Números 23</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/NUM23.htm" />
</head>
<body>
<ul class='tnav'>
<li><a href='index.htm'>Números</a></li>
<li><a href='NUM22.htm'>&lt;</a></li>
<li><a href='NUM.htm'>23</a></li>
<li><a href='NUM24.htm'>&gt;</a></li>
</ul>
<div class="main">
 
<div class='chapterlabel' id="V0"> 23</div><div class='s'>Pegkegnum yumigjamuk pegkegchaunmak yumigmaitsui </div> <div class='p'> <span class="verse" id="V1">1&#160;</span>Nuwi waka Balaam Balakan chichajak:  </div><div class='p'>“Juwi kuntin maa patasa apeaku Apajuí ememattin sieteya imajin najatjuata. Dutikam siete toro tsakat, nuigtu siete uwig tsakat aishmag aidau umigtukta”, tiuwai.   </div><div class='p'> <span class="verse" id="V2">2&#160;</span>Tusa tima Balac imatiksag umikui. Dutikamtai jimagtukag siete toro tsakat aidaun, siete uwig tsakat aishmag aidaujai maawajui, dutika kuntin patai apetai siete najanamunum nuwi maki makichik patajag apeawajui.   <span class="verse" id="V3">3&#160;</span>Tuja Balaam Balakan chichajak:  </div><div class='p'>“Kuntin maa patagbauwa juwi pujumata, nuniamin Tuke Pujuush wajinjuttig nuna dekaan ujaktajame”, tusa ukuak muja naintin weuwai.   </div><div class='s'>Balaam Israel aents aidaun pegkegnum yumigjamu </div> <div class='p'> <span class="verse" id="V4">4&#160;</span>Nuwi waka pujaun Apajuí wantintukam Balaam Apajuín chichajak:  </div><div class='p'>“Kuntinu maa patasa apeakun amina ememattasan sieteya imajin najanajai. Dutikan nuwi makichik toro tsakatan, nuigtu makichik uwig aishmag tsakatan aatsa patajan umikjai”, tau.   </div><div class='p'> <span class="verse" id="V5">5&#160;</span>Tusa tima Balaam chichaktinjin Tuke Pujuu ujakui. Dutika chichajak:  </div><div class='p'>“Wakitkita Balac pujamunum, nunikam wi amina tajam nunú betek tita”, tiuwai.   </div><div class='p'> <span class="verse" id="V6">6&#160;</span>Tusa tima Balaam wakitki, Balakak apu moabnumia aidaujai kuntin maa patagbaunum nuna yantamen ijunai jegantui.   <span class="verse" id="V7">7&#160;</span>Nunik jeganta Apajuí tibaun etsejak:  </div><div class='b'> &#160; </div> <div class='q'>“Etsa minitainmanini muja ayá nuwi,  </div><div class='q'>Aram nugkanum pujai,  </div><div class='q'>Moabnumia aents aidaun apuji Balac  </div><div class='q'>chichama akuptujak:  </div><div class='q'>‘Taata, nunikam Jacopa uchiji wegantu aidau  </div><div class='q'>pegkegchaunum yumigjata’, tujutmae.   </div><div class='q'> <span class="verse" id="V8">8&#160;</span>Tujash wisha Apajuí pegkegnum yumigjamunash  </div><div class='q'>¿wajuk pegkegchaunmash yumigjatjaki?  </div><div class='q'>¿Wisha itugkanuk Apajuí dakitamunash,  </div><div class='q'>utugchat ajiti tusanush ditanash titaja?   </div><div class='q'> <span class="verse" id="V9">9&#160;</span>Au aents aina duka,  </div><div class='q'>tikich aents aina nuna pujutjijaig betekchau,  </div><div class='q'>ditash kanakag batsamin ainawai.  </div><div class='q'>Nunú aidaun juju mujanum wajasan wainjai.   </div><div class='q'> <span class="verse" id="V10">10&#160;</span>Dita aidauk shiig kuashat nugka yukukuntu  </div><div class='q'>dekapamainchauwa iman ainawai.  </div><div class='q'>¿Ibau kuashta nunash yaki dekapajainta?  </div><div class='q'>Ditak pegkeg asag jainakush, shiig aneas jau aina nujai betek  </div><div class='q'>wishakam shiig aneasan  </div><div class='q'>jakatasan wakegajai”, tiuwai.   </div><div class='b'> &#160; </div> <div class='p'> <span class="verse" id="V11">11&#160;</span>Nuna antuk, Balac kajeka Balaaman chichajak:  </div><div class='p'>“¿Wajuk takumea tame? Wika aminak mina shiwag aina nuna pegkegchaunum yumigjati tusan itaamjame. ¡Dutikamaitkum amek pegkegnum yumigkiame!” tiuwai.   </div><div class='p'> <span class="verse" id="V12">12&#160;</span>Tusa tama Balaam ayaak:  </div><div class='p'>“Wika amejai chichaakun, Tuke Pujuush tunak tujutit nuna wika titatjai timagme”, tiuwai.   </div><div class='p'> <span class="verse" id="V13">13&#160;</span>Tusa tamashkam Balac ataktu chichajak:  </div><div class='p'>“Wegajai, tikich yantama awi wemi, nunika awi diyam Israel aents aidau ujumak kanaka batsata nunú pegkegchaunum yumigtujata”, tiuwai.   </div><div class='p'> <span class="verse" id="V14">14&#160;</span>Tusa Balac Balaaman juki muja Pisgá nainti Sofim tutainum ejegauwai. Dutika nuwi kuntin maa patasa apeatnun sieteya imajin najana nuwi toro tsakat aidaun, uwig aishmag tsakat aidaujai kajegka maki makichik pataja umikui. Dutikamtai nuna Balaam apeak Apajuín emematiuwai.   <span class="verse" id="V15">15&#160;</span>Nuwi Balaam Balakan chichajak:  </div><div class='p'>“Juju kuntin maa patagbauwa juwi pujumata, nuniamin wi wenu Tuke Pujuujai chichastajai niish wajinjuttig”, tusa ukuak weuwai.   </div><div class='p'> <span class="verse" id="V16">16&#160;</span>Nunik jeganmatai Tuke Pujuu Balaama wantintuk nii chichaktinjin ujakui, dutika chichajak: “Wakitkita Balac pujamunum, nunikam wi amina tajam nunú betek ujakta”, tiuwai.   </div><div class='p'> <span class="verse" id="V17">17&#160;</span>Tusa tima Balaam wakitki kuntin maa patagbaunum nuna yantamen Balac apu moabnumia aidaujai ijunai jegantui. Nunik jeganmatai Balac iniak:  </div><div class='p'>“¿Tuke Pujuush wajinjutpame?” tau.   </div><div class='p'> <span class="verse" id="V18">18&#160;</span>Tusa iniam, Balaam Apajuí tibaun etsejak aatus tiuwai:  </div><div class='b'> &#160; </div> <div class='q'>“Balac Sipora uchijiyah,  </div><div class='q'>wi amina titatjam nunú shiig antukta.   </div><div class='q'> <span class="verse" id="V19">19&#160;</span>Apajuík aentschauwa nunin asa nigka waitjuchui,  </div><div class='q'>tuja chichakbaujinash <br/> yapajichui.  </div><div class='q'>Nii nuna dutikatjai takug imatiksag uminai,  </div><div class='q'>tuja nii anagkagtuamunashkam imatiksag uminai.   </div><div class='q'> <span class="verse" id="V20">20&#160;</span>Nuniau asa Israel aents aidau pegkegnum yumigjata tusa Apajuí tujutne.  </div><div class='q'>Nuadui Apajuí pegkegnum yumigkiamunak  </div><div class='q'>wika pegkegchaunmak yumigmaitsujai.   </div><div class='q'> <span class="verse" id="V21">21&#160;</span>Tuja nuigtush makichik aentskesh  </div><div class='q'>Israel aents aidau waitjutaijinak dekagchau ainawai,  </div><div class='q'>pegkegchau takamtaijinakesh dekauk shiig atsawai.  </div><div class='q'>Tuja ditanak Tuke Pujuu ditá Apajuíjiya nunú kuitamui.  </div><div class='q'>Tuja ditashkam: ‘¡Jujuwai iina apujig!’ tuinawai.   </div><div class='q'> <span class="verse" id="V22">22&#160;</span>Nuadui búfalo niina kachujin  </div><div class='q'>ayamjumama numamtuk  </div><div class='q'>Israel aents aidau ayamjumataijig  </div><div class='q'>Apajuí dita Egipto nugkanum  </div><div class='q'>batsatun jiijua nunuwai.   </div><div class='q'> <span class="verse" id="V23">23&#160;</span>Jacopa uchiji wegantu aina nuna wi pegkegchaunum yumigkiaknush,  </div><div class='q'>wainka dutikmainaitjai.  </div><div class='q'>Israel aents aina nunak tunchikesh wawemaitsui.  </div><div class='q'>Wi yamai Israel aents aidaun tajai:  </div><div class='q'>‘¡Apajuí atumnak dekas shiig pegkegnum yaimpakaje!’   </div><div class='q'> <span class="verse" id="V24">24&#160;</span>Juju aents aina duka,  </div><div class='q'>Leónjai betek nantaki niina shiwaaji aidaun jeteakug,  </div><div class='q'>ayamtsuk ashí amuka,  </div><div class='q'>nuna numpen uwag duwi  </div><div class='q'>shiig ayamak tepena iman ainawai”, tiuwai.   </div><div class='b'> &#160; </div> <div class='p'> <span class="verse" id="V25">25&#160;</span>Tusa tutai Balac Balaaman chichajak:  </div><div class='p'>“¡Au aents aina nunú pegkegchaunum yumigmainchau dekapeau asam, pegkegnumak yumigjaipa!” tiuwai.   </div><div class='p'> <span class="verse" id="V26">26&#160;</span>Tusa tutai Balaam ayaak:  </div><div class='p'>“¿Wi amina chichagkug, Tuke Pujuush tunak tujutit nuna titatjame tichamkajam?” tiuwai.   </div><div class='p'> <span class="verse" id="V27">27&#160;</span>Tusa timatai Balac chichajak:  </div><div class='p'>“Wegajai tikich yantama awi wemi. Awi jegantaminish, Apajuísh Israel aents aidau pegkegchaunum yumigjata tujamchaintash”, tiuwai.   </div><div class='p'> <span class="verse" id="V28">28&#160;</span>Tusa Balac Balaaman juki muja Peor tutai naintin emauwai. Nuwi wajasa diyam ashí uwejush aidau waintainum emauwai.   <span class="verse" id="V29">29&#160;</span>Nuwi jeganta Balaam Balakan chichajak:  </div><div class='p'>“Juwi kuntin maa patasa apeaku Apajuí ememattin sieteya imajin najatjuata. Dutikam siete toro tsakat, nuigtu siete uwig tsakat aishmag aidau juki umigtukta”, tiuwai.   </div><div class='p'> <span class="verse" id="V30">30&#160;</span>Tusa tima Balac imatiksag umikui. Dutika umikmatai Balaam toro tsakat aidaun, uwig aishmag tsakat aidaujai kajegka kuntin patai apetai sieteya imajin najanamunum maki makichik pataja apeak Apajuín emematiuwai.   </div><ul class='tnav'>
<li><a href='index.htm'>Números</a></li>
<li><a href='NUM22.htm'>&lt;</a></li>
<li><a href='NUM.htm'>23</a></li>
<li><a href='NUM24.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
