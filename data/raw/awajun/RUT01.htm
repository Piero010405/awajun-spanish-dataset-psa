<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Rut 1</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/RUT01.htm" />
</head>
<body>
<ul class='tnav'>
<li><a href='index.htm'>Rut</a></li>
<li><a href='JDG16.htm'>&lt;</a></li>
<li><a href='RUT.htm'>1</a></li>
<li><a href='RUT02.htm'>&gt;</a></li>
</ul>
<div class="main">
 <div class='mt'>Rut   
</div><div class='chapterlabel' id="V0"> 1</div><div class='s'>Elimélec niina patayi aidaujai Moab nugkanum pujustatus shiyakagbau </div> <div class='p'> <span class="verse" id="V1">1-2&#160;</span>Israel aents aidaunmak eke apu adaijachbau asamtai, ayatak makichik aents Apajuí etegkamu ayamjukam batsamajaku aina, nunú tsawantin ditá nugken ashí nujan tepeauwai. Nunikmatai makichik aents Elimélec daagtin, Judá nugken yaakat Belégnum pujau, Moab nugkanum ujumak tsawan pujustatus weuwai. Nunik wegak niina nuwe Noemí<a href="#FN1" class="notemark">*<span class="popup">“Noemí” tawa duka hebreo chichamnumak “yajauwajah” taku tawai.</span></a> nuigtu niina uchiji jimag: Mahlón, Quilión aatus juki weuwai. Dita aidauk Belégkanmaya ainayatak, Belégkan tikich daaji Efrata<a href="#FN2" class="notemark">†<span class="popup">“Efrata” tawa duka yaakat Belégkan tikich daaji aajakui.</span></a> tutai asamtai, Efrata aents tutai aajaku ainawai. Nunik shiyakag Moab nugkanum jegawag nuwi batsamsajui.   </div><div class='p'> <span class="verse" id="V3">3&#160;</span>Nuwi batsatai Noemí aishi Elimélec jakauwai. Nunikmatai niina uchiji jimag aajakua nujai Noemí juwakui.   </div><div class='p'> <span class="verse" id="V4">4&#160;</span>Nunik batsamas nunú uchi aidauk Moabnumia nuwa aidaujai mai nuwenawajui. Nunú nuwa aidaun daajig Orfa, Rut aatus aajakui. Nunik nuwenawag diez mijan tumain batsamas   <span class="verse" id="V5">5&#160;</span>ditashkam mai jakauwai. Nunik uchiji jinaamtai, Noemík uchigtuchu, nuigtush aishinchau nigkiuch juwakui.   </div><div class='s'>Noemí Rutjai Belén wakitkimu </div> <div class='p'> <span class="verse" id="V6">6&#160;</span>Nunik pujus Tuke Pujuu niina aentsji Israel aents aidaunak wait anenjae, dutikau asamtai, ajak ajakmamuji aidauk shiig tsapai kuashat nejenawai. Nuadui yamaik nujantaik waituinatsui tabaun Noemí Moab nugkanum pujus dekauwai.   <span class="verse" id="V7">7&#160;</span>Nunik dekaa Judá nugkanum waketak, niina uchiji nuwe aajaku aidaujai uminas jiinkiuwai.   <span class="verse" id="V8">8&#160;</span>Nunik jintá wesag Noemí ditan chichajak:  </div><div class='p'>“Atumi duku pujamunum wakitkitajum, atum mina, tuja mina uchig aidaujai shiig kuitamkagtukuitjum dutiksag atumnash Tuke Pujuu kuitamjamkatnume.   <span class="verse" id="V9">9&#160;</span>Tuja nuigtush ataktu aishinawag shiig batsamsatnume tusa yaimpaktinme”, tiuwai.  </div><div class='p'>Aatus tusa yapinum kugkuasui kumpama ishiaktatus. Dutikam dita buutuidau.   <span class="verse" id="V10">10&#160;</span>Nuninak:  </div><div class='p'>“¡Atsa wakitkishtatji! ¡Iik amejai amina nugkemin minittaji!” tuidau.   </div><div class='p'> <span class="verse" id="V11">11&#160;</span>Tusa tiagtai Noemí ditan ataktu chichajak:  </div><div class='p'>“¡Nawantug aidauh, tutsuk shiyaktajum! ¿Wagka wijaish wetag tajume? wika muumpakiu asan, atum aishinmainnak uchi aishmagnak nuigtuk uchigmamaitsujai.   <span class="verse" id="V12">12-13&#160;</span>Tutsuk atumi jemin waketjatajum. Wika shiig múuntuch wajasjai, ataktuk aishinmaitsujai. Tuja yamai kashia duik aishinan uchi aishmagkun uchigmakaintagtaih, ¡nunikmataish atumek tsakagmatai, aishinatjai tusa dakakjumek pujumaitsugme! ¡Nunú tsakagti tusajum dakakjumek, aishintsuk jamain ainagme! Nawantug aidauh, atumek wijaig pujumaitsugme. Minak Tuke Pujuu waittsati tusa tujutmatai waitiag, nuna nagkaesau atum waitiamun diisan atumin wait anentakun waitmainaitjai”, tiuwai.   </div><div class='p'> <span class="verse" id="V14">14&#160;</span>Tusa tutai ataktushkam buutuidau. Tusa jimajá timatai, Orfak niina tsatsajin kumpama kugkuas ukuak wakitkiuwai. Untsu Rutak tsatsajijai juwakui.   <span class="verse" id="V15">15&#160;</span>Nunik juwakmatai Noemí niina chichajak:  </div><div class='p'>“Antukta nijah, amina wajegmi nuwe niina nugken, niina apajuímtaiji ayá nuwi waketui. Nuniau asamtai, ¡ameshkam niijai wetá!” tiuwai.   </div><div class='p'> <span class="verse" id="V16">16&#160;</span>Tusa tama Rut ayaak:  </div><div class='q'>“¡Ukugkita tusamek tujutipa!  </div><div class='q'>Ame tuwi wetatme nuwi wishakam minittajai.  </div><div class='q'>Tuja ame tuwi pujuttame,  </div><div class='q'>nuwi wishakam amejai pujuttajai.  </div><div class='q'>Ame wegantu aina duka  </div><div class='q'>wi wegantu agtatui.  </div><div class='q'>Tuja amina Apajuígmeshkam  </div><div class='q'>mina Apajuíg atatui.   </div><div class='q'> <span class="verse" id="V17">17&#160;</span>Ame tuwi jakatnaitme  </div><div class='q'>nuwig wisha jakatnaitjai,  </div><div class='q'>nunika ai nuwig ukugsagtin atinme tajai.  </div><div class='q'>¡Jaka megkaechayatkun,  </div><div class='q'>wi amina ukuakun yaja wetaik,  </div><div class='q'>Tuke Pujuu suwimkan  </div><div class='q'>sujustin ati tajai!” tiuwai.   </div><div class='p'> <span class="verse" id="V18">18&#160;</span>Tusa imattai, Noemí anentaimas, dekas mina uyuuntus wekaesatasampap tawa tusa ataktu awagkig wakitkita tusag tichauwai.   </div><div class='p'> <span class="verse" id="V19">19&#160;</span>Nunik mai juwakag we wenakua Belén jegawajui. Nunik jegawagmatai aents aidauk senchi pampaidau shiig aneenak. Imatiagtai nuwa aidauk: “¡Noemí tae, Noemí tae!” wajaidau.   </div><div class='p'> <span class="verse" id="V20">20&#160;</span>Tusa imatiagtai Noemí ditan chichajak: “¡Noemí tujutigpajum, Mará<a href="#FN3" class="notemark">‡<span class="popup">“Mará” tawa duka hebreo chichamnumak “yapau” taku tawai.</span></a> tujuttajum! Wagki, minak Tuke Pujuu ashí senchigtina nunú kajegtuk waittsati tujutmatai waittsajai.   <span class="verse" id="V21">21&#160;</span>Wi juwi pujaun weuwaitag nunak kuashat yajumakan wegabiajai. Tujash yamaik wainkan uwegmatak wakitkijai, wagki Tuke Pujuu aatus wakekau asamtai. Nuadui minak Noemí tujutigpa, wagki Tuke Pujuu ashí senchigtina nunú minak waittsati tujutmatai waittsajai”, tiuwai.   </div><div class='p'> <span class="verse" id="V22">22&#160;</span>Aatus Noemí Moab nugkanum pujau, Rut niina uchiji nuwe Moabnumia aentsu nawanji aajakua nujai wakitki, cebada ajakbau juutai tsawan jegamunum, Belén jegauwai.   </div><ul class='tnav'>
<li><a href='index.htm'>Rut</a></li>
<li><a href='JDG16.htm'>&lt;</a></li>
<li><a href='RUT.htm'>1</a></li>
<li><a href='RUT02.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V1">1:1-2</a>
<span class="ft">“Noemí” tawa duka hebreo chichamnumak “yajauwajah” taku tawai.</span></p>
<p class="f" id="FN2"><span class="notemark">†</span><a class="notebackref" href="#V1">1:1-2</a>
<span class="ft">“Efrata” tawa duka yaakat Belégkan tikich daaji aajakui.</span></p>
<p class="f" id="FN3"><span class="notemark">‡</span><a class="notebackref" href="#V20">1:20</a>
<span class="ft">“Mará” tawa duka hebreo chichamnumak “yapau” taku tawai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
