<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Marcos 7</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/MRK07.htm" />
</head>
<body>
<ul class='tnav'>
<li><a href='index.htm'>Marcos</a></li>
<li><a href='MRK06.htm'>&lt;</a></li>
<li><a href='MRK.htm'>7</a></li>
<li><a href='MRK08.htm'>&gt;</a></li>
</ul>
<div class="main">
 
<div class='chapterlabel' id="V0"> 7</div><div class='s'>Aentsun pegkegchau ema nu </div> <div class='r'>(Mt. 5.1-20)  </div><div class='p'> <span class="verse" id="V1">1&#160;</span>Fariseo aidau, maestro chicham umiktinun jintinkagtin Jerusalegnumia kaunawaju aidaujai Jesusan jegaantajui.   <span class="verse" id="V2">2&#160;</span>Nunú aidau, ujumak Jesusa jintintaiji uwejí tsuwat aig achiká yuwagtatman wainkag augmatuidau, nunak ikigmagchaju asagmatai tiajui.   <span class="verse" id="V3">3&#160;</span>Wagki fariseo aidauk, ashí judío aidaushkam eke yutsuk ikigmanjati tibauwa nuna umitskek yuujakchajui, ditá muunji nunitaijinak idaimainchau dekapedau asag.   <span class="verse" id="V4">4&#160;</span>Ditak, mercado wegag wakitki tawajash ikigmatskek yuujakchajui. Nuigtushkam kuashat tikich aidaunash umijakú ainawai, vaso nijatan, jarra aidaun nuigtú tikich takatai cobre aidau, pegaknumia aina nunashkam.   <span class="verse" id="V5">5&#160;</span>Fariseo aidau nuigtú maestro chicham umiktinun jintinkagtin aidaujai Jesusan jegaantag iniinak:  </div><div class='p'>—¿Wagka amina jintintaijum aidaush, iina muunji umiktajum tusa tibauwa nuna umitskesh uwejí tsuwat aigkish yuinawa?, tuidau.   </div><div class='p'> <span class="verse" id="V6">6&#160;</span>Tama ni ayaak:  </div><div class='p'>—Tsanumin aidauwah, dekas profeta Isaías atumin pachis agak:  </div><div class='q'>“Ju aents aina juka weninig eme anenjuinawai; tujash anentainig atushat minaig ainawai.   </div><div class='q'> <span class="verse" id="V7">7&#160;</span>Mina emematjuina duka, wainkayai; jintinkagtuina nunak, aents tibauwa nuna jintinkagtuinawai”, tiuwai.   </div><div class='m'> <span class="verse" id="V8">8&#160;</span>Atumek Apajuí chicham umiktajum tibauwa duka umitsuk, aents tibauwa nu idaimainchau dekapeagme. Jarra aidau nijakjum, vaso aidau nuigtú tikich kuashat jumamtin aidaush takaa yujagme.   <span class="verse" id="V9">9&#160;</span>Nuigtushkam tiuwai: Apajuí umiktajum tujabauwa duka wainka diyagme, atumi muunjum umiktajum tibauwa nu umikta tau asajum.   <span class="verse" id="V10">10&#160;</span>Wagki Moisés tiuwai: “Amina apa, dukujai eme anentsam diistá”, tuja “apajin, dukujinakesh pegkegchaun chichajuk tsagkugtsuk maatajum”.   <span class="verse" id="V11">11&#160;</span>Tujash atumek makichik aentsuk apajin nuniachkush dukujinakesh: Wika yaimaitsugme, ashí ajutuina juka Corbagkai (nunak ofrenda Apajuinu taku tawai) tumainai tajume;   <span class="verse" id="V12">12&#160;</span>nuniakjum apajinakesh, dukujinakesh yaimainchau emagme;   <span class="verse" id="V13">13&#160;</span>Apajuí chichamega duka idaikujum, atumi muunjum umiktajum tibauwa duke tikich aidaush inagkeatjume, nuigtú kuashat wají jumamtin aidaush takagme, tiuwai.   </div><div class='p'> <span class="verse" id="V14">14&#160;</span>Juna tii, Jesús ashí aents tuwakú aidaun untsuká chichajak:  </div><div class='p'>—Wi taja ju shiig antugtuktajum:   <span class="verse" id="V15">15&#160;</span>Makichkish atsawai agaya aentsnum wayá aentsun pegkegchau emamainuk, untsu aentsnumia jiina nuuwai pegkegchau ema duka.   </div><div class='p'> <span class="verse" id="V16">16&#160;</span>Ni antutaiji ajamuk antuktinme, tiuwai.   </div><div class='p'> <span class="verse" id="V17">17&#160;</span>Nuna tusa aents aidaun ukuak jegá wayamtai, niina jintintaiji aidau nu augmatbaun pachisag inidau.   <span class="verse" id="V18">18&#160;</span>Tama ni ayaak:  </div><div class='p'>—¿Atumesh duka dekamainchauk dekapeajum? ¿Dekatsjumek ashí agaya wayá duka aentsnak pegkegchau ematsu duka?,   <span class="verse" id="V19">19&#160;</span>wagki anentainum wayachu asa ampugnum egkemá letrinanum ajapnawai.  </div><div class='p'>Junak ashí yutai aidauk pegkeg ainawai taku tiuwai.   </div><div class='p'> <span class="verse" id="V20">20&#160;</span>—Untsu aentsnumia jiina nu aentsnak pegkegchau emawai.   <span class="verse" id="V21">21&#160;</span>Wagki initkanmaya, aentsú anentainia jiinainawai pegkegchau anentaimat aidau, ashí pegkegchau iyashnum takanitaish, kasamat aidau, magkagtamu aidaushkam,   <span class="verse" id="V22">22&#160;</span>tsanijinbau aidau, pegkegchau wakegamu aidau, pegkegchau aidau, tsanubau, ii wakegamuk takaamu, tikichdau diisá kajeamu, Apajuí pegkegchau chichagbau, eme anenmabau, shiig anentaimchat aina nu;   <span class="verse" id="V23">23&#160;</span>Ju ashí pegkegchau aina juuwai initkanmaya jiinu asa, aentsun pegkegchau ema duka.   </div><div class='s'>Sirofenicianmaya nuwa dekaskeapi tibau </div> <div class='r'>(Mt. 15.21-28)  </div><div class='p'> <span class="verse" id="V24">24&#160;</span>Nuiya jiinki Tiro nugkanum weuwai. Nunik jegá wayauwai makichik aentskesh dekajuawainum tau asa; tujash uumainchau dekapjauwai.   <span class="verse" id="V25">25&#160;</span>Nuniai wakan pegkegchau egkemtugbauwa nuna dukují wamak antukui, Jesusak nui pujawai tabaun, nunik tajuntun tikishmatjau.   <span class="verse" id="V26">26&#160;</span>Duka nuwak judiochu, Sirofenicianmaya aajakui, nunú segauwai nawanji iwanch egkemtugbaun jigtugkita tusa.   <span class="verse" id="V27">27&#160;</span>Tujash Jesús ayaak:  </div><div class='p'>—Jasta dekatkauk Israela uchijí aina nuwá shiig yuwatnume, wagki pegkegchauwai uchi pag yuwamuji atankí yawá suwamuk, tau.   </div><div class='p'> <span class="verse" id="V28">28&#160;</span>Tama nuwa ayaak:  </div><div class='p'>—Apuh dekaske, tujash yawashkam mesa wakentin pujusá uchi yuwaku tsaisá akakeamun yuwamajamah, tau.   </div><div class='p'> <span class="verse" id="V29">29&#160;</span>Tutai ni ayaak:  </div><div class='p'>—Nunú tame duik wetá, iwanchik nawanjumnak jiinki ukukne, tau.   </div><div class='p'> <span class="verse" id="V30">30&#160;</span>Tima nuwashkam wakitki jeen jegakmá, nawanjig iwanch jiinki ukukim pegaknum tepettaman wainkauwai.   </div><div class='s'>Aents antuchu shiig chichachun Jesús etsagagbau </div> <div class='p'> <span class="verse" id="V31">31&#160;</span>Jesús Tiro nugkanmaya jiinki Sidón nagkaemak, Galilea kuchají Decápolis nugkanum awa nui jegauwai.   </div><div class='p'> <span class="verse" id="V32">32&#160;</span>Nunikmatai aents antuchu shiig chichachun itaantag segaidau uwejin achiktí tusa.   </div><div class='p'> <span class="verse" id="V33">33&#160;</span>Tama Jesús aentsun ukumtiki niinak akanki, tsajam uweji aidauwai kuwishin inujuauwai; dutika usukin juki inayinash antinkauwai.   <span class="verse" id="V34">34&#160;</span>Dutika wajan nayaimpinum pagkai senchi mayatak: “Éfata”, tau. (Nunak: “Ujanta” taku tiuwai.)   </div><div class='p'> <span class="verse" id="V35">35&#160;</span>Tusa tamawaik aents antuchun kuwishig ujaniuwai, inayishkam pegkeg wajasui, nunikmatai shiig chichakú.   <span class="verse" id="V36">36&#160;</span>Dutika, makichik aentkesh ujakaigpajum tusa tiuwai. Tujash tiigpajum tibauwaitak nuní senchi etsejuidau.   <span class="verse" id="V37">37&#160;</span>Aents aidauk shiig senchi puyatkag: “Ashí dekas pegkejan takaawai, empekunash antumtikawai, chichachunash chichamtikawai”, tuidau.   </div><ul class='tnav'>
<li><a href='index.htm'>Marcos</a></li>
<li><a href='MRK06.htm'>&lt;</a></li>
<li><a href='MRK.htm'>7</a></li>
<li><a href='MRK08.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
