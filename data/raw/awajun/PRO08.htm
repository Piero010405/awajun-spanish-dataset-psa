<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Proverbios 8</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/PRO08.htm" />
</head>
<body>
<ul class='tnav'>
<li><a href='index.htm'>Proverbios</a></li>
<li><a href='PRO07.htm'>&lt;</a></li>
<li><a href='PRO.htm'>8</a></li>
<li><a href='PRO13.htm'>&gt;</a></li>
</ul>
<div class="main">
 
<div class='chapterlabel' id="V0"> 8</div><div class='s'>Unuimatan chichame </div> <div class='q'> <span class="verse" id="V1">1&#160;</span>Unuimata duka senchi untsumui;  </div><div class='q'>yachameta nunú niina chichamen  </div><div class='q'>antumtikagtawai.   </div><div class='q'> <span class="verse" id="V2">2&#160;</span>Nain aidaunum,  </div><div class='q'>jinta amatkau aidaunum,   </div><div class='q'> <span class="verse" id="V3">3&#160;</span>tuja waiti aidaunum,  </div><div class='q'>yaaktanum waitainum wajas untsumak:   </div><div class='q'> <span class="verse" id="V4">4&#160;</span>“¡Ashí aents aidautigmin juna tajime!   </div><div class='q'> <span class="verse" id="V5">5&#160;</span>Datsauch jintiag anentaimkachu aidautigmesh  </div><div class='q'>shiig anentaimkau atajum;  </div><div class='q'>tuja atum shiig anentaimkachu aidautigmek,  </div><div class='q'>eseja anentaimat unuimagtajum.   </div><div class='q'> <span class="verse" id="V6">6&#160;</span>Pegkeg unuimamainun  </div><div class='q'>wi titatjim nunú shiig antuka jukitajum.   </div><div class='q'> <span class="verse" id="V7">7&#160;</span>Wi titatag duka dekaske;  </div><div class='q'>minak waitjutak shiig awajtuchui.   </div><div class='q'> <span class="verse" id="V8">8&#160;</span>Mina chichamjuk ashí pegkejai;  </div><div class='q'>wika jimag weninnuchuitjai.   </div><div class='q'> <span class="verse" id="V9">9&#160;</span>Aents shiig anentaimkauwa  </div><div class='q'>nunú diismak mina chichamjuk dakitmainchau  </div><div class='q'>paan antumainai.   </div><div class='q'> <span class="verse" id="V10">10&#160;</span>Plata jumain idaikujum,  </div><div class='q'>dekas wi jintiamua nunú jukitajum,  </div><div class='q'>tuja oro shiig pegkeg jumain idaikujum,  </div><div class='q'>dekas unuimata nunú jukitajum.   </div><div class='q'> <span class="verse" id="V11">11&#160;</span>Unuimata duka kaya pegkejuch aina  </div><div class='q'>nuna nagkaesauwai.  </div><div class='q'>Tuja waji pegkeg wakemain ainakush,  </div><div class='q'>makichkish unuimatjaig betekchauwai.   </div><div class='q'> <span class="verse" id="V12">12&#160;</span>Witjai dekatnuk,  </div><div class='q'>witjai chicham pegkejan sukagtinnuk,  </div><div class='q'>tuja wi dutikatag takunuk  </div><div class='q'>shiig anentaimsan dutikajai.   </div><div class='q'> <span class="verse" id="V13">13&#160;</span>Tuke Pujuun umija duka  </div><div class='q'>pegkegchau takat aina nunak kajejawai.  </div><div class='q'>Tuja ememamu,  </div><div class='q'>tikich wagagkau anentaimat, pegkegchau takat,  </div><div class='q'>waitjut aina nunak wika kajejajai.   </div><div class='q'> <span class="verse" id="V14">14&#160;</span>Chichagkagtut, pegkegnum anentaimat,  </div><div class='q'>yachamet, unuimat aina duka midau ainawai.  </div><div class='q'>Tuja senchia dushakam midauwai.   </div><div class='q'> <span class="verse" id="V15">15&#160;</span>Wi nunikti tibau asag apu wenawai,  </div><div class='q'>nuninak chicham umiktin  </div><div class='q'>dekas pegkeg aidaun najanainawai.   </div><div class='q'> <span class="verse" id="V16">16&#160;</span>Ashí apu nugkanum inamin aina duka,  </div><div class='q'>wi nunikti tibau asag inamainawai.   </div><div class='q'> <span class="verse" id="V17">17&#160;</span>Tuja mina anentuidaunak  </div><div class='q'>wishakam dutiksanuk aneajai,  </div><div class='q'>tuja mina egatuidaunashkam wantintajai.   </div><div class='q'> <span class="verse" id="V18">18&#160;</span>Wiakchamet, eme anentam ata,  </div><div class='q'>shiig pujut, waji wamak megkaejashtin  </div><div class='q'>aina nunashkam wi suwajai.   </div><div class='q'> <span class="verse" id="V19">19&#160;</span>Wi sukagtamua duka  </div><div class='q'>oro pegkeja nuna nagkaesauwai,  </div><div class='q'>tuja wi sukagtamua duka  </div><div class='q'>plata akiken nagkaesauwai.   </div><div class='q'> <span class="verse" id="V20">20&#160;</span>Wika tuke pegkejan takauwaitjai,   </div><div class='q'> <span class="verse" id="V21">21&#160;</span>nuniau asan mina anentuidaunak,  </div><div class='q'>kuashat wajigtin wiakuch emajai.   </div><div class='b'> &#160; </div> <div class='q'> <span class="verse" id="V22">22&#160;</span>“Tuke Pujuu minak najatuawai.  </div><div class='q'>Nii najankamu aina nunak  </div><div class='q'>eke najantsuk miná najatuawai.   </div><div class='q'> <span class="verse" id="V23">23&#160;</span>Tuja nugkanak eke  </div><div class='q'>najantsuk miná najatuawai.   </div><div class='q'> <span class="verse" id="V24">24&#160;</span>Mina najatuawa nuaduik  </div><div class='q'>nayantsak atsujakui,  </div><div class='q'>tuja yumi pukuni jiinaidaush,  </div><div class='q'>namak aidaush atsujakui.   </div><div class='q'> <span class="verse" id="V25">25&#160;</span>Tuke Pujuuk muja aidaun, nain aidaun  </div><div class='q'>eke najantsuk miná najatuauwai.   </div><div class='q'> <span class="verse" id="V26">26&#160;</span>Tuja nugkanak ikam aidaunash,  </div><div class='q'>nuigtu nugka yukukuntujai nugkan najankauwa  </div><div class='q'>nunakesh najantsuk miná najatuauwai.   </div><div class='q'> <span class="verse" id="V27">27&#160;</span>Apajuí nayaimpin yumi  </div><div class='q'>piyajunum eneknak najanauwa  </div><div class='q'>nuaduik wika pujuyajai.   </div><div class='q'> <span class="verse" id="V28">28&#160;</span>Tuja yakí agkajunum yujagmin najana umika,  </div><div class='q'>nayantsan initken yumi pukuni jiinaidaun epetug,   </div><div class='q'> <span class="verse" id="V29">29&#160;</span>nayantsanum yumi piyag betsakai tusa emetug idayak,  </div><div class='q'>tuja nugka buchitmainchau  </div><div class='q'>atinun umikua nuadui nagkamsan,   </div><div class='q'> <span class="verse" id="V30">30&#160;</span>wika Apajuí takakui,  </div><div class='q'>niijai takakun pujuyajai.  </div><div class='q'>Wi ayajai niina shiig anemtikin,  </div><div class='q'>tuja niina emtinig shiig aneasan  </div><div class='q'>wasugkamkun pujuyajai.   </div><div class='q'> <span class="verse" id="V31">31&#160;</span>Apajuí nugka najanamun  </div><div class='q'>diisan shiig aneyajai,  </div><div class='q'>tuja nii aentsun najanauwa nuna  </div><div class='q'>diisan shiig aneamu ajuti.   </div><div class='b'> &#160; </div> <div class='q'> <span class="verse" id="V32">32&#160;</span>“Nuadui uchig aidauwah,  </div><div class='q'>wi tajim nunú antugtuktajum:  </div><div class='q'>Wi tajim nunú umiakjumek,  </div><div class='q'>Apajuí yayaam atinaitjume.   </div><div class='q'> <span class="verse" id="V33">33&#160;</span>Wi jintinjim nunú dakittsuk  </div><div class='q'>shiig unuimagtajum,  </div><div class='q'>nuniakjum shiig anentaimkau atajum.   </div><div class='q'> <span class="verse" id="V34">34&#160;</span>Aents kashi kashinig mina jegajui taa  </div><div class='q'>mina chichamjun antugtauk shiig aneastinai,  </div><div class='q'>wagki Apajuí yayamu asa.   </div><div class='q'> <span class="verse" id="V35">35&#160;</span>Mina igkuntuk pujutan juwawai,  </div><div class='q'>nunik Tuke Pujuu wait anentam awai.   </div><div class='q'> <span class="verse" id="V36">36&#160;</span>Tuja mina pegkegchaun chichagtauk  </div><div class='q'>jaka megkaetanum pujawai.  </div><div class='q'>¡Tuja mina kajegtuina duka  </div><div class='q'>jaka megkaetan aneenak núninawai!”   </div><ul class='tnav'>
<li><a href='index.htm'>Proverbios</a></li>
<li><a href='PRO07.htm'>&lt;</a></li>
<li><a href='PRO.htm'>8</a></li>
<li><a href='PRO13.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
