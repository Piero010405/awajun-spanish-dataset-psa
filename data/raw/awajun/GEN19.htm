<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Génesis 19</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/GEN19.htm" />
</head>
<body>
<ul class='tnav'>
<li><a href='index.htm'>Génesis</a></li>
<li><a href='GEN18.htm'>&lt;</a></li>
<li><a href='GEN.htm'>19</a></li>
<li><a href='GEN20.htm'>&gt;</a></li>
</ul>
<div class="main">
 
<div class='chapterlabel' id="V0"> 19</div><div class='s'>Apajuí Sodomanmayan Gomorranmayajai jii ajuntug apea ijinamu </div> <div class='p'> <span class="verse" id="V1">1&#160;</span>Etsa akagai Apajuín aentsji nayaimpinmaya jimag yaakat Sodomanum jegawajui. Tuja Lotchakam yaakat tentea apakbaunum nuna waitijin, aents ijunajaku aina nuwi eketu. Nunik eketu niimsatakama jimag aents minidaun wainkauwai. Nunik wajaki wejiuwai igkugtatus. Nunik jegantun tsuntsuma nijayin nugkan antig pujusui.   <span class="verse" id="V2">2&#160;</span>Nunik chichaak:  </div><div class='p'>“Mina apug aidauwah, wika atumin inakegaitjai, nuadui wait aneasjum mina jegajui wayatajum, nunikagmin wi dawemin dijajatjime, dutikamtai mina jegajui kanagjum, kashin kashikmasjum wetajum” tau. Tama dita ayaak:  </div><div class='p'>“Atsah, nunikchattaji, juwi agá pujusa tsawagtatji”, tuidau.   </div><div class='p'> <span class="verse" id="V3">3&#160;</span>Tusa tiagtaishkam: “Atsah, wait aneasjum tiigpa”, tusa imatjau niina jeen awayatatus. Tusa imatjam ayu tusag Lota jeen wayawajui. Nuwi wayawagmatai, Lot inamjamtai yutai pegkejan umikajui dita yuwatnun. Dutikak levadurajai pachimtsuk pag inajuamun yuwawajui.   </div><div class='p'> <span class="verse" id="V4">4&#160;</span>Nuna yuwawag eke kajinatsaig, Sodomanmaya ashí aents aishmag aidau, datsa aidaunum nagkamas múuntuch ai aidaujai, jeganak tenteawajui.   <span class="verse" id="V5">5&#160;</span>Imanikag senchi pampaidau, imatuinak:  </div><div class='p'>“¿Tuwi batsatua aents amina jemin utsaanama dusha? ¡Wamak jiikta! ¡Dita aikatasa wakegaji!” wajaidau.   </div><div class='p'> <span class="verse" id="V6">6&#160;</span>Tusa imatiagtai ditajai chichastatus Lot jiintuki, waitin shiig epeni tuntupek wajas,   <span class="verse" id="V7">7&#160;</span>ditan chichajak:  </div><div class='p'>“Mina kumpag aidauh, wait aneasjum atum anentaimjum duka dutikawaigpa, shiig pegkegchauwai.   <span class="verse" id="V8">8&#160;</span>Juwi mina nawantug jimag aentsun takashtai pujawai, auna jiigkitjime, dutikamtai atum wakegamu umiktajum. Tujash juju aents aidauk aikawaigpajum, wagki ditak wi ipaamu ainawai”, tau.   </div><div class='p'> <span class="verse" id="V9">9&#160;</span>Tusa tutai dita aínak:  </div><div class='p'>“¡Amek menasta! Ame iina apuji najaneamek juka aikawaigpa tusamek tikich nugkanmayayaitkumek tukagtumaitsume. ¡Yamaik, amina dita dutikmainaitag nuni senchi dutikattajame!” tusag Lotnak suwimaidau waitijin tegagkatag tusag.   <span class="verse" id="V10">10&#160;</span>Imatikiagtai jimag aents nayaimpinmaya Lota jeen waya pujau waitin ujainiag kuntujin etsaptiag Lotnak japiki waitin ujati awayak waitin epeniuwai.   <span class="verse" id="V11">11&#160;</span>Dutika agá ijununak ashí datsa aidaunum nagkamas múuntuch aidaujai wainmachu emakui, dutikawajam waitin wainkatatus egai egainakua yawekajui.   </div><div class='p'> <span class="verse" id="V12">12&#160;</span>Nuna dutikawag, nunú ijag aidau Lotan chichajuinak:  </div><div class='p'>“¿Tikich pataim aidaush juwish ajutjamtsumek? Nuniakuig amina uchijum aidau, nawanjum aidau, nuigtu nawanjumin aishi atin aidaushkam, ashí aminu aidau juju yaaktanum atsuak duka ashí yajuakam atushat tupikakta.   <span class="verse" id="V13">13&#160;</span>Juju nugka juka tsaiktatji, juju yaaktanmaya aents aina juna pegkegchaujig shiig kuashtai, iman asamtai Tuke Pujuu awetamaji tsaiktajum tusa”, tiuwai.   </div><div class='p'> <span class="verse" id="V14">14&#160;</span>Tusa tima Lot niina nawanji aishi agtinun ujaktatus weuwai, nunik ditan chichajak:  </div><div class='p'>“¡Wamak nantagjum juju yaaktanum pujutsuk jiinjatajum, juju yaaktanak Apajuí tsaiktatui!” tau. Tusa tamaitak, wainkas tuu wekagatai tuidau asag antugkachaju ainawai.   <span class="verse" id="V15">15&#160;</span>Nuniaig tsawau asamtai, Apajuí aentsji ángel nayaimpinmaya aidau Lotan chichajak:  </div><div class='p'>“¡Wamkesam nantakim amina nuwem nuigtu jimag nawanjumea nujai jukita! Juju yaaktanmaya aidau suwimak suwaku tsayajin atumesh jakatag tachakjumek”, tau.   </div><div class='p'> <span class="verse" id="V16">16&#160;</span>Tusa tamaitak Lot emetnatai, ángel aidau, Tuke Pujuu niina wait anenjau asamtai, japikiag jiikiajui. Tuja nuwenashkam nawanji aidaujai jukiag jiikiajui, wagki yaaktan ukumtikiag uwemtijatag tau asag.   </div><div class='p'> <span class="verse" id="V17">17&#160;</span>Dutikawag yaaktan ukumtikiag makichik ángel chichajak:  </div><div class='p'>“¡Wamak tupikakum uwemjata! Ukuujum diisaipa, tuja juju paka aina juigkik makichkish wajatash wajantaipa, ayatak mujanum wetá jakatasam wakegashkumek”, tiuwai.   </div><div class='p'> <span class="verse" id="V18">18&#160;</span>Tusa tama Lot chichaak:  </div><div class='p'>“¡Atsah, mina apug aidauwah, tikima nunak nunikchattajai, wait aneasam antugtukta!   <span class="verse" id="V19">19&#160;</span>Atum minak wait anenjugjum jakai tusajum jiigkiugme, tujash wika tikima mujanmak wemaitsujai, wagki nuni wekagai juju yaakat tsayamu minash amaintuk mantuawai tajai.   <span class="verse" id="V20">20&#160;</span>Untsu tikijua juwi yaakat piipich awa atú tupikaumainaitjai. ¡Wait aneasam ayu tujutta, yaakat piipichia awi pujusan uwemjatjai!” tau.   </div><div class='p'> <span class="verse" id="V21">21&#160;</span>Tusa tutai nuwiya makichik ángel ayaak:  </div><div class='p'>“Ame segatam nunak antugkajame duka imanisag uminkati. Nuadui au yaaktanak tsaikchattajai.   <span class="verse" id="V22">22&#160;</span>Tujash ¡wamak wetá! ¡Juwi pujutsuk ame tame nuwi wetá! Wagki ame eke jegatsminkik juju nugkanak tsaikchattajai”, tiuwai. Nuadui nunú yaaktan daajinak Sóar<a href="#FN1" class="notemark">*<span class="popup">“Sóar” tawa duka “piipich” taku tawai.</span></a> adaikauwai.   </div><div class='p'> <span class="verse" id="V23">23&#160;</span>Tuja tsawak etsa puwau jiinai, Lot Sóarnum jegau ai,   <span class="verse" id="V24">24&#160;</span>Tuke Pujuu nayaimpinmayan jii azufre tawa nujai pachimjamun yaakat Sodomanum Gomorranmashkam yutumtijauwai.   <span class="verse" id="V25">25&#160;</span>Dutika, ashí aents nunú yaaktanum batsataidaunak ijinauwai, nuigtushkam nugka paka weajunum batsatun ashí ajak aidaujai ijinauwai.   <span class="verse" id="V26">26&#160;</span>Untsu Lota nuweshkam niig wegayatak, ukujin ayampas diikma, wee najanea wajasui.   </div><div class='p'> <span class="verse" id="V27">27&#160;</span>Nuna Apajuí tsaiku ai kashikmas Abraham nii Tuke Pujuujai chichaaku wajasbaunum weuwai.   <span class="verse" id="V28">28&#160;</span>Nunik nuwi jegan wajas Sodoman Gomorrajai diistakama ashí nugka paka aidauk yaakat aidaujai nagkamas ekemaka tsaikbau asa, senchi bukuiti jiinak yujagkim akijua atatman wainkauwai.   <span class="verse" id="V29">29&#160;</span>Aatus Apajuí yaakat nugka pakanum aajaku aina nuwi Lot pujujakua nunak ashí tsaikui. Tujash Apajuík Abrahamnak kajimatkichui. Nuadui niina yachi uchiji Lotan jiiki uwemtikjauwai.   </div><div class='s'>Lot niina nawanji aidaujai </div> <div class='p'> <span class="verse" id="V30">30&#160;</span>Lot Sóarnum pujutan ishamak jiinki mai nawanjin juki mujá weuwai. Nunik nuwi waa pagkakunum kampatuma duka nunisag utsanawag batsamsauwai.   <span class="verse" id="V31">31&#160;</span>Nuwi pujus makichik tsawantai Lota nawanji emkau kai ekeun chichajak:  </div><div class='p'>“Iina apajig muumpakni, tuja tuke nunitai asamtai aishmag nuwan nuwatin aina dutika iina nuwatjamainuk juwig makichik aishmagkesh shiig atsawai.   <span class="verse" id="V32">32&#160;</span>Nuniau asamtai dekas iina apaji enamkami, dutika enamka niijai ankami. Nunika iina apaji uchiji jukimi”, tiuwai.   </div><div class='p'> <span class="verse" id="V33">33&#160;</span>Nuadui nunú kashia duik apajin vinon aajag enampek aepes, nawanji emkau iyanti niina apajijaig ankauwai. Tujash apajig nawanji tepesa nantaki wegaunakesh machikish dekapjachui.   <span class="verse" id="V34">34&#160;</span>Nunik tsawag, kai emkau ekeun chichajak:  </div><div class='p'>“Wi yamai kashi iina apajijai ankamjai, tuja yamai kashia duwi ataktu enamkami, dutika ameshkam niijai ankata; aatsa mai iina apaji uchiji jukishpash”, tau.   </div><div class='p'> <span class="verse" id="V35">35&#160;</span>Tusag nunú kashia duwi ataktu enamkag aepes, nawanji ekeu iyanti niishkam niina apajijai anik ukukiuwai. Tujash Lotak nawanji tepes nantaki wegaunakesh machikish dekapjachui.   <span class="verse" id="V36">36&#160;</span>Nunik batsamas Lota nawanji mai ejapjukui, niina apajinunak.   <span class="verse" id="V37">37&#160;</span>Emkau uchigmakui uchi aishmagkun, dutika adaikauwai Moab. Nuwiya jiinjauwai Moab aents aina duka.   <span class="verse" id="V38">38&#160;</span>Tuja ekeushkam uchigmakui aishmagkun dutika adaikauwai Ben-amí. Nuwiya jiinjauwai Amón aents aina nunú.   </div><ul class='tnav'>
<li><a href='index.htm'>Génesis</a></li>
<li><a href='GEN18.htm'>&lt;</a></li>
<li><a href='GEN.htm'>19</a></li>
<li><a href='GEN20.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V22">19:22</a>
<span class="ft">“Sóar” tawa duka “piipich” taku tawai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
