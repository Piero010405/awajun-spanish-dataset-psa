<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Génesis 47</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/GEN47.htm" />
</head>
<body>
<ul class='tnav'>
<li><a href='index.htm'>Génesis</a></li>
<li><a href='GEN46.htm'>&lt;</a></li>
<li><a href='GEN.htm'>47</a></li>
<li><a href='GEN48.htm'>&gt;</a></li>
</ul>
<div class="main">
 
<div class='chapterlabel' id="V0"> 47</div><div class='s'>Jacob faraógjai igkunikbau </div> <div class='p'> <span class="verse" id="V1">1&#160;</span>Nuna tusa ukuak José faraógkan ujaktatus weuwai. Nunik jegaa faraógkan ujaak:  </div><div class='p'>“Mina apag mina yatsug aidaujai Canaán nugkanum batsatu uwig aidaun, baka aidaun, nuigtu ashí tikich ditá wajiji aidaunashkam yajuakag, Gosén nugkanum kaunawaje”, tiuwai.   <span class="verse" id="V2">2&#160;</span>Tusa ujaka ukuak niina yachi aidaun cinco etegkeg juki, faraón wainkati tusa ejegauwai.   <span class="verse" id="V3">3&#160;</span>Dutikamtai faraón José yachi aidaun iniak:  </div><div class='p'>“¿Atumesh waji takata takau ainagme?” tau.  </div><div class='p'>Tusa tama dita aimainak:  </div><div class='p'>“Jutii amina inakem aidautik uwig kuitamin ainaji, iina apachji aajaku aidaush tuké tagkunak kuitamajaku asagmatai.   <span class="verse" id="V4">4&#160;</span>Tuja nujan tepeau asa canaágnumak chijichi uwig ayugmainush atsau asamtai, juwi batsamsatasa kaunaji”, tuidau. Nuna tusag: “¡Apuh, wait aneasam nugka Gosén tutaya au sukagtusta, iish awi batsamsagmi!” tiajui.   <span class="verse" id="V5">5&#160;</span>Tusa tiagtai faraón Josén chichajak:  </div><div class='p'>“Amina apa, amina yatsum aidau amejai ijunag pujusagtatus kaunawaje.   <span class="verse" id="V6">6&#160;</span>Juju Egipto nugka juka ame diyame, nuniau asam amina apa yatsum aidaujai nugka pegkeg Goségka au susata, dutikam, nuwi batsamsatnume. Tuja dita aina awiya tagku kuitamin yacha akuig, nunú jukim mina tagkuju kuitamjutuina nuna apuji adaikata”, tiuwai.   </div><div class='p'> <span class="verse" id="V7">7&#160;</span>Tusa timatai, José niina apajinashkam juki faraón wainkati tusa ejentauwai. Dutikam Jocobshakam faraógkan eme anentus kumpamauwai.   <span class="verse" id="V8">8&#160;</span>Dutikam faraón Jacopan iniak:  </div><div class='p'>“¿Aminash wajupa mijana ajutjamua?” tau.   <span class="verse" id="V9">9&#160;</span>Tusa tama Jacob ayaak:  </div><div class='p'>“Wika junika wekae wekaekawan ciento treinta mijan ejejai. Mina mijanjuk ujumchiki, wika mina apag batsamajakajua imaniknuk ejechajai”, tiuwai.   </div><div class='p'> <span class="verse" id="V10">10&#160;</span>Nuna tusa Jacob faraógkan kumpama ukuak jiinki weuwai.   </div><div class='p'> <span class="verse" id="V11">11&#160;</span>Nunikmatai José niina apajin niina yachi aidaujai faraón tibaunak imatiksag, nugka múun Ramsés tutai aajakua nuwi batsasui. Dutikam ditashkam nuwi nugkeenawag batsamsauwai.   <span class="verse" id="V12">12&#160;</span>Tuja nuigtushkam José niina apaji, niina yachi aidaujai ashí ditá patayi aidaujaí ijumag, yutai aidaun sujakui nujantai waittsainum tusa.   </div><div class='s'>José nugkan trigojai yapajia yajuakbau </div> <div class='p'> <span class="verse" id="V13">13&#160;</span>Ashí nugka aidaunmak makichik trigokesh atsujakui, nuadui nujantak aan senchi wegau. Nuniau asamtai, egiptunmaya aents aidauk canaágnumia aidaushkam nujantai jinuidau.   <span class="verse" id="V14">14&#160;</span>Tuja Josék egiptunmaya aents, canaágnumia aents aidaujai yutain sumagtai kuichkijai yapa yapajiakua dita kuichkijinak ashí yajutuk faraógka jeen ijumjauwai. Dutika yajutuk kuichkigtinchau emakui.   </div><div class='p'> <span class="verse" id="V15">15&#160;</span>Dutikamu asa Egipto nugkanmash, Canaán nugkanmash kuichik shiig atsutai, wajiyaik akikmakash yutainash sumaktinme nuninak egiptunmaya aents aidau Josén jegaji chichajuinak:  </div><div class='p'>“¡Wait aneasam yutai sukagtusta! ¿Kuichik atsujui nujantai jinatnume tusamek idaikagtustatam?” tuidau.   </div><div class='p'> <span class="verse" id="V16">16&#160;</span>Tusa tama José ditan chichajak:  </div><div class='p'>“Kuichkijum atsugtamainakuig atumi tagkujum itaatajum, dutikawagmin nuna juwakun trigon amastajime”, tiuwai.   </div><div class='p'> <span class="verse" id="V17">17&#160;</span>Tusa tima egiptunmaya aents aidauk ditá caballojin, uwigjin, bakajin, burrojin aatus yajuakag Josén ikautuawajui. Dutikawagmatai José nuna yajumak makichik mijadai trigon suu pujau.   </div><div class='p'> <span class="verse" id="V18">18&#160;</span>Tujash nunú mijan nagkaemakmatai, yutain amukag waituinak, ataktu Josén kautuawag chichajuinak:  </div><div class='p'>“Apujuh, iik dekas kuichkik shiig ashimkaji, tuja iina tagkuji aidaushkam ashí aminu wajase. Ii tikich sujaku yutai yapagmainuk atsugtamji, ima aentsti aidautik iina nugkejaig juwakji.   <span class="verse" id="V19">19&#160;</span>Nuniau asamtai trigo sukagtakum dekas jutiishkam iina nugkejai sumajatkata, dutikagtuawamin iishkam faraógka inake wajasa iina nugkeenig nii takajainaku ajak sukagtusamin nunú ajakma nuwiya yuwawagmi. Tuja ¿amesh wagkamek jutiish dita nugken ajakma yutsuk batsamas jinaati tusamesh idaikagtustame?” tuidau.   <span class="verse" id="V20">20&#160;</span>Tusa imatiagtai José nugka egiptunmaya aidaunak ashí sumakui faraógdau atinun, nunak egiptunmaya aents aidau nujantai jinak dita nugken sujukajui. Dutikamuk duka ashí faraógdau juwakui.   <span class="verse" id="V21">21&#160;</span>Nuna dutikawag egiptunmaya aents aidauk nugkenchau juwakag, apu inake wajasajui.   <span class="verse" id="V22">22&#160;</span>Untsu ima sacerdote nugkenak sumakchauwai, ditak faraón trigo susam nuna yuwa batsatu asagmatai. Nuadui ditak nugkenak sujukchajui wagki faraón susam yuwa batsatu asag.   </div><div class='p'> <span class="verse" id="V23">23&#160;</span>Duwi pujus José aents aidaun chichajak:  </div><div class='p'>“Wi atumnak sumakjime, dutikamu asajum atumek yamaik atumi nugkejaí faraógdau wajasugme. Nuadui juju ajak ajakmatin jukitajum, dutikajum ajakmatajum.   <span class="verse" id="V24">24&#160;</span>Tujash nunú ajakma juwakjumek ujumak akankajum faraón susatajum, dutikakjum ipak usumta imajin juwaktata duka ajaatin, nuigtu atum uchijum aidaujai yuwatin, tuja atumjai batsatu aidau yuwatnujai jukitajum”, tiuwai.   </div><div class='p'> <span class="verse" id="V25">25&#160;</span>Tama dita aimainak:  </div><div class='p'>“Amek dekas jutiik shiig wait anenkagtame, nuniau asam ii nujantai jamainush uwemtikagtame. ¡Nuadui jutii aidautik faraógkan inake amí tuinaji!” tiajui.   </div><div class='p'> <span class="verse" id="V26">26&#160;</span>Juna aatus José chichaman umikui. Nuadui ashí aents egiptunmaya aidauk ajakmamujinian ujumak akanak faraógka suu atinme tusa tiuwai. Nunú chicham umikbau aajakua duka yamaikish nunisag awai. Tuja untsu ima sacerdote aidauk dita nugkenak faraógkan susachaju asag, tuke akikmachu ainawai.   </div><div class='s'>Jacob inagnak Josén juju umigtukta tusa tibau </div> <div class='p'> <span class="verse" id="V27">27&#160;</span>Israel aents aidauk Egipto nugka Goségnum batsamsajui. Nunik nuwi batsamas shiig kuashat yujakajui.   <span class="verse" id="V28">28&#160;</span>Tuja Jocopak Egipto nugkanum jegag diecisiete mijan pujusui, nujai ijumjamak ciento cuarenta y siete mijan ejeyuwai.   </div><div class='p'> <span class="verse" id="V29">29&#160;</span>Israel shiig muumpaki nii jakatnujin dekapmamag, niina uchiji Josén untsuka chichajak:  </div><div class='p'>“Wi titatjam nunú umigtuktinaitkumek, amina uwejum mina bakuju wakentin yununkata, dutikam dekas ame segatam nunak umiktatjai tusam tujutta. ¡Wait aneasam wi jakamtaig Egipto nugka juwigkik ukugsaipa!   <span class="verse" id="V30">30&#160;</span>Wi mina apag wegantu jinawajua núnikan jakamtaish, wi wegantu ukumasbau aina nuwig ukugsata”, tiuwai. Tusa tama, José ayaak:  </div><div class='p'>“¡Apawah, ame tame nunak dutiksanuk umiktajai!” tiuwai.   <span class="verse" id="V31">31&#160;</span>Tama Jacob uchijin chichajak:  </div><div class='p'>“¡Dekas nunak umiktatjai! tusam yamaya juwik tujutta”, tiuwai. Tusa tama José ayaak:  </div><div class='p'>“¡Nunak dekas umiktatjai!” tiuwai. Tusa timatai Israel niina pegakji chaiken tsuntsuma tepes, Josén see tusa Apajuín emematiuwai.   </div><ul class='tnav'>
<li><a href='index.htm'>Génesis</a></li>
<li><a href='GEN46.htm'>&lt;</a></li>
<li><a href='GEN.htm'>47</a></li>
<li><a href='GEN48.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
