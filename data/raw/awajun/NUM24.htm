<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Números 24</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/NUM24.htm" />
</head>
<body>
<ul class='tnav'>
<li><a href='index.htm'>Números</a></li>
<li><a href='NUM23.htm'>&lt;</a></li>
<li><a href='NUM.htm'>24</a></li>
<li><a href='NUM27.htm'>&gt;</a></li>
</ul>
<div class="main">
 
<div class='chapterlabel' id="V0"> 24</div><div class='p'> <span class="verse" id="V1">1&#160;</span>Balaamak Apajuí Israel aents aidaun pegkegnum yumigkiau asamtai, nuigtu awagkig Israel aents aidau pegkegchaunum yumigmainun dekaatasag wakekachui. Tuja yaunchuk Tuke Pujuu segajakbaujinak idayak uwegshunum Israel aents aidau batsatbaunmanini ayampa niimsauwai.   <span class="verse" id="V2">2&#160;</span>Nuniak Israel aents aidau maki makichik wegantu doce aajakua nunú batsatun diittaman Apajuí Wakani<a href="#FN1" class="notemark">*<span class="popup">Apajuín Wakani egkemtujui tawa nunak Wakani Pegkejin taku tawai.</span></a> ekemtujui.   <span class="verse" id="V3">3&#160;</span>Dutika egkemtujam atakea duwi atinun juna aatus tiuwai:  </div><div class='b'> &#160; </div> <div class='q'>“Witjai Balaam Beoran uchiji,  </div><div class='q'>wika Apajuí wakega nunak shiig dekajai.  </div><div class='q'>Wi chicham etsegbau antuktajum.   </div><div class='q'> <span class="verse" id="V4">4&#160;</span>Wika Apajuí Wakani egkemjutjamtai  </div><div class='q'>tikishmaja pujusan, paan wainjai.  </div><div class='q'>Tuja Apajuí ashí senchigtina nunú  </div><div class='q'>mina nii wakegamujin iwaintujak,  </div><div class='q'>chicham etsegkatnun suja nuna ima shiig paan dekajai.   </div><div class='q'> <span class="verse" id="V5">5&#160;</span>¡Jacopa uchiji wegantu aidauwah,  </div><div class='q'>atumi aakjum aidauk shiig pegkeg ainawai!  </div><div class='q'>¡Israel aents aidauwah,  </div><div class='q'>atum batsatjum duka shiig pegkejai!   </div><div class='q'> <span class="verse" id="V6">6&#160;</span>Palmera shiig kuashat tepajua imanai,  </div><div class='q'>ajak ajakbau namaka uwet aiyama imanai,  </div><div class='q'>ajak Apajuí ajakbau aiyama iman,  </div><div class='q'>¡setug namaka uwet ayau  </div><div class='q'>shiig pegkejama imanaitme!   </div><div class='q'> <span class="verse" id="V7">7&#160;</span>Israel aents aidau uwagtinuk  </div><div class='q'>yumi shiig kuashat aitnai.  </div><div class='q'>Tuja dita ajak ajakma ukatkatnushkam  </div><div class='q'>imanisag aittawai.  </div><div class='q'>Ditá apujig tikich apu Agag daagtinun depetkatnai.  </div><div class='q'>Tuja ditá senchijig shiig múun atinai.   </div><div class='q'> <span class="verse" id="V8">8&#160;</span>Apajuí Israel aents aidau  </div><div class='q'>Egipto nugkanum batsatun jiijua nunuwai  </div><div class='q'>búfalo ayamjumatai kachujiya numamtin.  </div><div class='q'>Nuadui Israel aents aidauk  </div><div class='q'>ditá shiwaaji aidaunash amuktinai.  </div><div class='q'>Dutikak nagkí iju mainak,  </div><div class='q'>ukunchin kupijagtinai.   </div><div class='q'> <span class="verse" id="V9">9&#160;</span>Israel aents aidau ayamak tepakug,  </div><div class='q'>león tepegama nujai betek tepenawai.  </div><div class='q'>Iman asamtai, jegaantag ishintaumainchau <br/> dekapenawai.  </div><div class='q'>¡Amina pegkegchaunum yumigtamaidauk,  </div><div class='q'>ditashkam dutiksaik  </div><div class='q'>pegkegchaunum yumigkiam agtinai,  </div><div class='q'>untsu amina pegkegnum yumigtamaidauk,  </div><div class='q'>ditashkam dutiksaik  </div><div class='q'>pegkegnum yumigkiam agtinai!” tiuwai.   </div><div class='s'>Balaam Israel aents aidaun pachis etsegkamu </div> <div class='p'> <span class="verse" id="V10">10&#160;</span>Nuna antuk Balac Balaaman senchi kajegkauwai. Nunik uwejen awati chichaak:  </div><div class='p'>“Wika aminak mina shiwag aina nunú pegkegchaunum yumigjata tusa untsukmagme, dutikamaitkum amek au aents aina nunú kampatuma imania pegkegnum yumigkiame.   <span class="verse" id="V11">11&#160;</span>Nuniau asam ¡dekas jemin wakitkita! Wika aminak shiig kuashat akiktagme timajai. Tujash Tuke Pujuu dakittin, amek wainka juwakume”, tiuwai.   </div><div class='p'> <span class="verse" id="V12">12&#160;</span>Tusa tama Balaam Balakan ayaak:  </div><div class='p'>“Wika amina aentsjum chichama etsejin aidaun ujaakun,   <span class="verse" id="V13">13&#160;</span>ame pujusa inamtaigmin oro aidau, plata aidau piyak atsuash nunú mina ashí sujakminish, wika Apajuí tujutbaun intimjuknuk makichkish imannak tuja imanchaunakesh mina senchigjaig dutikmaitsujai. Ayatak Tuke Pujuu tujutbaunak tumainaitjai, tibaijai.   <span class="verse" id="V14">14&#160;</span>Untsu dekas mina nugkajui wakitkitjai. Tujash eke wetsuk, au aents aina dusha amina aentsjum aidaunash atakea duwish itugkatnuk ainawa nuna ujaktajame”, tiuwai.   <span class="verse" id="V15">15&#160;</span>Nuna tusa Balaam juna atak atinun etsejak aatus tiuwai:  </div><div class='b'> &#160; </div> <div class='q'>“Witjai Balaam Beoran uchijinuk,  </div><div class='q'>wika shiig dekajai Apajuí wakegamua nunak.  </div><div class='q'>Tuja wi chicham etsegbau antuktajum.   </div><div class='q'> <span class="verse" id="V16">16&#160;</span>Wika Apajuí Wakani egkemjutjamtai  </div><div class='q'>tikishmaja pujusan, shiig paan wainjai  </div><div class='q'>Tuke Pujuu ashí senchigtina nunú nii wakegamujin mina iwaintujak,  </div><div class='q'>chichaman etsegkatnun sujawai.   </div><div class='q'> <span class="verse" id="V17">17&#160;</span>Makichik aentsun atushat wainjai.  </div><div class='q'>Tuja makichik waji atushat aun wainjai:  </div><div class='q'>Duka Jacob wegantunmaya makichik yaya wantinui,  </div><div class='q'>nunuwai Israel aents aidaun apujig.  </div><div class='q'>Nunú apua duka Moab aents aidaun depetuk amuka,  </div><div class='q'>nuigtushkam Set wegantu aidaunash  </div><div class='q'>dutiksag amuktinai.   </div><div class='q'> <span class="verse" id="V18">18&#160;</span>Tuja Edom aents aidaunashkam depetkatnai.  </div><div class='q'>Seír nugkanum ditá shiwaaji batsata nunash depetuk, nugken atankiag dita jukiagtinai.  </div><div class='q'>Israel aents aidauk Edom aents aidaun depetuk dita senchijin iwainmamkagtinai.   </div><div class='q'> <span class="verse" id="V19">19&#160;</span>Jacob wegantunmaya makichik senchigtin depetbau atinai,  </div><div class='q'>nunú yaakat aidaunum  </div><div class='q'>ujumak juwakag pujuidaun amuktinai”, tiuwai.   </div><div class='b'> &#160; </div> <div class='p'> <span class="verse" id="V20">20&#160;</span>Nuna tusa Balaam Amalec aents aidau nugken ayampa wajas chichaak:  </div><div class='q'>“Amalec aents aidauk senchigtin  </div><div class='q'>ajantusa diitai ainawai.  </div><div class='q'>Tujash ashí tsaika emegkam atinai”, tiuwai.   </div><div class='b'> &#160; </div> <div class='p'> <span class="verse" id="V21">21&#160;</span>Nuna tusa idayak Balaam quenita aents aidau nugken diisa chichaak:  </div><div class='q'>“Atum Caín wegantu aidautigmek ayamjumataijum shiig umikbau akuish,  </div><div class='q'>tuja kaya múun aidaunum pishak pasugken  </div><div class='q'>ekenag kuitamama numamtuk umikuitkugmesh,   </div><div class='q'> <span class="verse" id="V22">22&#160;</span>suntag asirianmaya aidau,  </div><div class='q'>achigmajag yajupainak nunú pasugkem aina nunak  </div><div class='q'>tsaika jiiyai apeawag utsagkagtinai”, tiuwai.   </div><div class='b'> &#160; </div> <div class='p'> <span class="verse" id="V23">23&#160;</span>Tuja inagnak Balaam atak tikich tsawantai nagkaemagtinun pachis juna aatus tiuwai:  </div><div class='q'>“¡Chah! ¿Apajuí nuna dutiktata duwish, yaki eke  </div><div class='q'>iwakush pujustinaita?   </div><div class='q'> <span class="verse" id="V24">24&#160;</span>Chiprenmaya lancha nayantsanum suntajan yajuak minawai.  </div><div class='q'>Nunú asirianmaya aidaun,  </div><div class='q'>Hebernumia aidaujai amukagtinai,  </div><div class='q'>dutikawag ditashkam jinawagtinai”, tiuwai.   </div><div class='p'> <span class="verse" id="V25">25&#160;</span>Nuna tusa ashí etsejuk Balaam jiinki weuwai niina jeen waketak. Nunikmatai Balakshakam niina pujusa inamtaijin wakitkiuwai.   </div><ul class='tnav'>
<li><a href='index.htm'>Números</a></li>
<li><a href='NUM23.htm'>&lt;</a></li>
<li><a href='NUM.htm'>24</a></li>
<li><a href='NUM27.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V2">24:2</a>
<span class="ft">Apajuín Wakani egkemtujui tawa nunak Wakani Pegkejin taku tawai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
