<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Takasbau 9</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ACT09.htm" />
</head>
<body>
<ul class='tnav'>
<li><a href='index.htm'>Takasbau</a></li>
<li><a href='ACT08.htm'>&lt;</a></li>
<li><a href='ACT.htm'>9</a></li>
<li><a href='ACT10.htm'>&gt;</a></li>
</ul>
<div class="main">
 
<div class='chapterlabel' id="V0"> 9</div><div class='s'>Jesús Saulo wantintukbau </div> <div class='r'>(Tak. 22.6-16; 26.12-18)  </div><div class='p'> <span class="verse" id="V1">1&#160;</span>Nuna nuninai Sauloshkam Apu Jesusa nemajuidaun maatasa awantanak idaichau. Nuniau asa sumo sacerdoten jegajuau.   </div><div class='p'> <span class="verse" id="V2">2&#160;</span>Nunik papí agajam sujustá Damasco jegaan jega ijuntaiya nui wayaaknush nuna inakmasan, Jesusa nemajuidaun aishmag, nuwa aidaujai achijan, Jerusalén ikaunmaktajai, tusa segau.   <span class="verse" id="V3">3&#160;</span>Nunik, Damasco jegaattak tikiju wajas jintá wetatman, pachiachbau nayaimpinmaya tsaaptin Saulon egkeku;   <span class="verse" id="V4">4&#160;</span>dutikam nugká iyaju, nunikmá makichik chicham: “Saulo, Saulo ¿Wagka minash waitkajame?”, tabaun antuku.   </div><div class='p'> <span class="verse" id="V5">5&#160;</span>Tama Saulo iniak: “¿Apuh, amesh yaitpa?” tau. Tutai ni ayaak: “Wika Jesusaitjai, ame ya ainkum waitkame nuuwaitjai,   <span class="verse" id="V6">6&#160;</span>nantaktá nunikam yaakat jegata, awi ame dutikmainnak tujabiagtatui”, tiuwai.   </div><div class='p'> <span class="verse" id="V7">7&#160;</span>Aents aidau Saulojai ashinuk senchi ishamkaju, chichamunak antuinayatak wainainachu asag.   <span class="verse" id="V8">8&#160;</span>Nunik Sauloshkam nugká tepau nantakí nimtakamá wainmamainchau wajasú. Nunikmatai uwegnum achik egkesag Damasco ejegawaju;   <span class="verse" id="V9">9&#160;</span>dutikam kampatum tsawan wainmatsuk, yutanash yutsuk, umutnash umutsuk pujau.   </div><div class='p'> <span class="verse" id="V10">10&#160;</span>Damasco Jesusa nemajin Ananías daagtin pujau, nunittaman Jesús wantintuk: “¡Ananiasah!” tiuwai. Tama ni ayaak: “Apuh, jui pujajai”, tau.   </div><div class='p'> <span class="verse" id="V11">11&#160;</span>Tutai Apu Jesús chichajak: “Jinta tutupit tutaya nui wetá, nunikam Judasa jeen jegaam inimsata Saulo daagtin tarsonmaya pachisam, nui Apajuin aujak pujawai;   <span class="verse" id="V12">12&#160;</span>wainkae Ananías daagtin wayá wainmaktitus buuknum achiamun”, tiuwai.   </div><div class='p'> <span class="verse" id="V13">13&#160;</span>Tama Ananías chichaak: “Apuh, au aentsun, Jerusalén amina nemagtamin pegkejam aidau batsata nuna, tikima pegkegchau waitkamujin pachisag chichainamun antukmagjama;   <span class="verse" id="V14">14&#160;</span>nuniau asa juishkam sacerdote apuji aidau inajam, juiya amina daagmin pachis chichaina nuna achig yajuaktatus taajama”, tau.   </div><div class='p'> <span class="verse" id="V15">15&#160;</span>Tutai Apu Jesús ayaak: “Wetá, wi aunak etegkajai mina pachitus ashí judiochu aidaunum nuigtú rey aidaunmash nuigtú Israela uchijí aina nunash ujaktí tusan;   <span class="verse" id="V16">16&#160;</span>wagki wi iwaintuktatjai mina daajun pachis etsejak wajupa waittsashtatua nuna”, tiuwai.   </div><div class='p'> <span class="verse" id="V17">17&#160;</span>Tima Ananiaschakam jega Saulo pujamunum weuwai, nunik waya niina uwejin buuknum achiak:  </div><div class='p'>—Yatsug Sauloh, Apu Jesús ame jintá minamin wantintugmaka nunú awetine ataktú wainmakti tujamu asa, nunik Wakaní Pegkejinash jukiti tusa, tiuwai.   </div><div class='p'> <span class="verse" id="V18">18&#160;</span>Tamawaik Saulo jiinia namaká saepega nunin aidau kakekauwai nunikmatai wainmakui; nunik wajakmatai Ananías yamijui.   <span class="verse" id="V19">19&#160;</span>Dutikam yutain yuwa chichiajui, nunik Jesusa nemajin aidau Damasco pujuidaujai ujumak tsawan ijunag pujusui.   </div><div class='s'>Saulo Damasco chichagkagtukbau </div> <div class='p'> <span class="verse" id="V20">20&#160;</span>Nuniak jega ijuntai aidaunum wayá Jesusak Apajuin Uchijiyai, tusa etseju.   <span class="verse" id="V21">21&#160;</span>Ashí nuna antuidauk puyatkaju, nunikag:  </div><div class='p'>—¿Juchaukaih Jerusalén Jesusa daajin pachis chichaidaun achig yajuaktatus aintú wekaetinuwe nu? ¿Jukechukait juiyanash achijá yajuak sacerdote apuji aidaunum sujukagtatus taa nunú? tuidau.   </div><div class='p'> <span class="verse" id="V22">22&#160;</span>Tujash Saulok aan nagkaemas sapigmakas Jesusak Cristui tusa etseju, nunitai judío aidau Damasco batsata duka pachimdaekag shiig dekamainchau juakajui.   </div><div class='s'>Saulo chagkinum egkea yaaktanmaya jiikbau </div> <div class='p'> <span class="verse" id="V23">23&#160;</span>Nunikag dukap tsawan asag judío aidau, Saulo maami tusag chichaman umigkaju;   <span class="verse" id="V24">24&#160;</span>tujash Saulok dekau ni maami tuinamunak. Ditak tsawai kashishkam yaakta waitiji jiintainum dakak batsamtau jiinkui maami tusag.   <span class="verse" id="V25">25&#160;</span>Tujash Saulo jintintaiji aidau kashi jukiag chagkinnum egkeawag yaakat pegmagbaunum nenaa akakiaju.   </div><div class='s'>Saulo Jerusalén wakitkimu </div> <div class='p'> <span class="verse" id="V26">26&#160;</span>Saulo Jerusalén jegaa Jesusa nemajin aidaujai ijunjatatus wakegau, tujash ashí ishamaidau, wagki nigka Jesusa nemagtsuapi, tuidau asag.   </div><div class='p'> <span class="verse" id="V27">27&#160;</span>Tujash Bernabé juki, apóstol aidau batsatbaunum ejegau, dutikam Saulo jintá wesa Apu Jesusan wajuk wainkae, wajintu ausae nuigtú Damascosh wajuk ajankas Jesusa pachis etsegkae nuna pachis ujakaju.   <span class="verse" id="V28">28&#160;</span>Saulok Jerusalén juwaku nunik, ditajai ijunag wekaegas ajankas Jesusan daajin pachis etseju;   <span class="verse" id="V29">29&#160;</span>nuniak chichaak judío, griego chichaman chichau aidaujai tudaiyu Apu Jesusa daajin pachis; tujash ditak ayatak maata tuidau.   <span class="verse" id="V30">30&#160;</span>Nuna yatsut Jesusa nemajin aidau antukag jukiag, Cesarea ejegawaju dutikawag Tarso awemajui.   </div><div class='p'> <span class="verse" id="V31">31&#160;</span>Dutikawagmatai iglesia aidauk ashí Judea nugkanum, Galileanmash nuigtú Samarianmashkam, shiig agkan batsatainak, Apu Jesusan puyatjus umijuidau, nuninak nuni nagkaemas kawedau Wakaní Pegkeji ichichmamat suinamu asag.   </div><div class='s'>Pedro Eneas etsagagbau </div> <div class='p'> <span class="verse" id="V32">32&#160;</span>Pedro, yatsut Jesusa nemajin aidaun diyaak wekaetau asa, Lidanum Jesusa nemajin pegkejam aidau batsatu asamtai wainkatatus weuwai.   <span class="verse" id="V33">33&#160;</span>Nunikmá Eneas daagtin wekaechau asa, ocho mijadai pegajinig tepenun wainkauwai.   <span class="verse" id="V34">34&#160;</span>Nunik Pedro chichajak:  </div><div class='p'>—Eneasah, Jesucristo etsaentamui; nantakim janchjum ainkata.  </div><div class='p'>Tamawaik Eneasak pegkeg wajas wajakiuwai;   <span class="verse" id="V35">35&#160;</span>nunikmatai ashí yaakat Lida nuigtú Sarón batsamin aidau nuna wainkag Apu Jesusan nemagkajui.   </div><div class='s'>Dorcas jakaun Pedro inankimu </div> <div class='p'> <span class="verse" id="V36">36&#160;</span>Nunú tsawantin yaakat Jopenum, Jesusa nemajin Tabita daagtin pujau. (Duka griego chichamnumak “Dorcas” taku tawai.) Nunú nuwak ashí pegkeg aina nunak takaak, aents ujunauch aidaunash yayaak pujau;   <span class="verse" id="V37">37&#160;</span>nuní pujau Dorcas jakauwai. Nunikmatai iyashin nijajag jega makichkia ekeni jegamkamunum iwakag, tesamunum awayá aepsajui.   <span class="verse" id="V38">38&#160;</span>Lidak, Jope tikiju au asamtai, Pedro nui pujawai tabaun dekaawag, Jesusa nemajin aidaushkam jimag aentsun: “Jopenum megkaetugtsuk tajutjamati, tujamae tusa ujaktajum”, tusa awetiaju.   </div><div class='p'> <span class="verse" id="V39">39&#160;</span>Tusa ujakajam Pedroshkam ditajai weu. Nunik jegamtai jukiag yakí jakau tepamunum awayawaju, nunikmatai ashí nuwa waje aidauk buutuinak tenteawaju, nunikag túnica aidaun inaktuidau nuigtú tikich jaanch Dorcas ditajai iwaaku pujusá najantaiji aidaun.   <span class="verse" id="V40">40&#160;</span>Dutikam Pedro ashí aentsun jiijú nunik, tikishmag Apajuin aujus, jakaun pempeentuki:  </div><div class='p'>—¡Tabita nantaktá! tiu.  </div><div class='p'>Tama nuwashkam nimiuwai, nunik Pedron wainak nantakí ekeemsau.   <span class="verse" id="V41">41&#160;</span>Nunikmatai Pedro uwegnum achik awajainu, dutika Jesusa nemajin aidaun, nuigtú nuwa waje aidaujai untsuká iwakun iwaintukaju.   <span class="verse" id="V42">42&#160;</span>Nunú dutikamun ashí jopenmaya aidauk dekaawaju, nunikag Apu Jesusan kuashat dekaskeapi tiaju.   <span class="verse" id="V43">43&#160;</span>Nunik Pedrok Jopenum Simón duwapé apijin tutaiya nuna jeen kuashat tsawan pujusui.   </div><ul class='tnav'>
<li><a href='index.htm'>Takasbau</a></li>
<li><a href='ACT08.htm'>&lt;</a></li>
<li><a href='ACT.htm'>9</a></li>
<li><a href='ACT10.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
