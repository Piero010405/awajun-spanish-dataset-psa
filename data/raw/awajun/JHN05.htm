<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Juan 5</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JHN05.htm" />
</head>
<body>
<ul class='tnav'>
<li><a href='index.htm'>Juan</a></li>
<li><a href='JHN04.htm'>&lt;</a></li>
<li><a href='JHN.htm'>5</a></li>
<li><a href='JHN06.htm'>&gt;</a></li>
</ul>
<div class="main">
 
<div class='chapterlabel' id="V0"> 5</div><div class='s'>Aents wekaechaun Jesús etsagagbau </div> <div class='p'> <span class="verse" id="V1">1&#160;</span>Nuna dutika pujai, judío aidau fiestamaidau, nuniagtai Jesuschakam Jerusalén wakauwai.   <span class="verse" id="V2">2&#160;</span>Jerusalén, waiti Uwijá waitai tutaiya nui tikiju awai yumi ipiagbau, hebreo chichamai Betesda tutai. Duka cinco waiti aagjamu ajuidau.   <span class="verse" id="V3">3-4&#160;</span>Nuanui kuashat jau aidau batsataidau wainmachu aidau, shutú aidau nuigtú wekaechau aidau.   <span class="verse" id="V5">5&#160;</span>Nunú jau aina nuiya makichik aents treinta y ocho mijadai jauwa nu nui pujau.   <span class="verse" id="V6">6&#160;</span>Nunittaman Jesús wainak, nunisag kuashat mijadai tepenun dekau asa, iniak:  </div><div class='p'>—¿Tsagagtasamesh wakegatsmek? tau.   </div><div class='p'> <span class="verse" id="V7">7&#160;</span>Tama jau ayaak:  </div><div class='p'>—Apuh, yumi ipiagbauwa ju tagkittai ajunmainuk atsau asamtai, wi iyagta taig tikichia iyainawai, tiuwai.   </div><div class='p'> <span class="verse" id="V8">8&#160;</span>Tutai Jesús chichajak:  </div><div class='p'>—Nantakim camilla jukim wetá, tiuwai.   </div><div class='p'> <span class="verse" id="V9">9&#160;</span>Tusá tamawaik nunú aentschakam tsagag, ainká tepetaijin takui juki wekaetan nagkamauwai, nunak tsawan ayamtai aig nunikui.   </div><div class='s'>Tsawan ayamtai pampanjamu </div> <div class='p'> <span class="verse" id="V10">10&#160;</span>Tujash judío aidau, nu aents tsagajua nuna chichajuinak: —Yamaik tsawan ayamtaiyai, nunin asamtai ainká tepetaijum jukimek wemaitsume, tuidau.   </div><div class='p'> <span class="verse" id="V11">11&#160;</span>Tama ni ayaak:  </div><div class='p'>—Tujash mina etsaentugma nu chichagtak: Ainká tepetaijum jukim wetá tujutmajamah, tau.   </div><div class='p'> <span class="verse" id="V12">12&#160;</span>Tutai dita iniinak:  </div><div class='p'>—¿Yaita ainká tepetaijum jukim wetá tujabiush? tuidau.   </div><div class='p'> <span class="verse" id="V13">13&#160;</span>Tujash etsagagbau aajakua duka dekachu ya etsagaje nunak, wagki Jesusak nui aents batsata nunak ukuak weu asamtai.   <span class="verse" id="V14">14&#160;</span>Dutikamu ajuma dui Jesús, jega Apajuí ememattainum wainkau, nunik chichajak:  </div><div class='p'>—Nijah, yamaik tsagajume, ataktú awenamek tudau takasaipa, aan nagkaemas pegkegchau ajutjami, tiuwai.   </div><div class='p'> <span class="verse" id="V15">15&#160;</span>Tima weuwai, nunik judío aidaun jegajua: —Mina etsaentuja duka Jesusai tusa ujakajui.   <span class="verse" id="V16">16&#160;</span>Nunak tsawan ayamtai aig dutikau asamtai judío aidau Jesusan achiktatus egaidau.   <span class="verse" id="V17">17&#160;</span>Nudiagtai Jesús chichaak:  </div><div class='p'>—Mina Apajuk yamaikish takaawai, nuniau asamtai wishakam dutiksanuk takaajai, tiuwai.   </div><div class='p'> <span class="verse" id="V18">18&#160;</span>Nuna tutai judío aidauk nuní senchi maatatus wakegaidau, wagki tsawan ayamtaiya nunak umiachu nuigtushkam Apajuijai betek chichagmamak, Apajuik mina Apajui tau asamtai.   </div><div class='s'>Apajuí Uchijiya nuna senchijí </div> <div class='p'> <span class="verse" id="V19">19&#160;</span>Nu imatjuinam Jesús ayaak: “Dekas tajai, Uchik nigki nagkamig takamaitsui, Apají dutikamun waina nuna takamainai; wagki ashí Apají takaa nunak Uchijishkam takauwai.   <span class="verse" id="V20">20&#160;</span>Wagki Apajiya nu uchijin aneau asa ashí wají aidaun ni takaa nunak iwaintawai, nuigtush nuní nagkaemasash iwaintuktatui, dutikamtai atumek anentai jegamainchau juwaktatjume.   <span class="verse" id="V21">21&#160;</span>Wagki Apag aents jakaunash inanki pujutan suwa dutiksanuk wishakam wi wakejamugnak pujutan suwajai.   <span class="verse" id="V22">22&#160;</span>Apajuk aentsnak etejashtinai, nunak ashí mina idaitugsauwai ame dutikata tusa;   <span class="verse" id="V23">23&#160;</span>mina eme anenjin aina dutijamsag aminash eme anenjamtinme tujutiuwai. Tujutiu asamtai mina eme anenjachuk, Apag mina awetiuwa nunashkam eme anentuinatsui.   </div><div class='p'> <span class="verse" id="V24">24&#160;</span>“Dekas tajime, mina chichamjun antuk, mina awetiuwa nunash dekaskeapi tauk, pujut nagkanchau ajawai; nuniau asa bakumashtinai, wagki jaakug megkaemaina nuna ukuak pujut nagkanchaun jukiu asa.   <span class="verse" id="V25">25&#160;</span>Dekas tajime, hora jegawai, duka yamaiya juwai, jakau aidau Apajuí Uchijí chichamen antukagtata nunú, nuna antuidauk tuke pujusagtinai.   <span class="verse" id="V26">26&#160;</span>Wagki mina Apajuí pujutak awai, nunin asa wi niina Uchijí asamtai niinish pujutak nunisag ajití tusa sujusui;   <span class="verse" id="V27">27&#160;</span>nunak wi Aentsmaga akiinauwaitag nuna nigki aentsnash etejati tusa idaitugsauwai.   <span class="verse" id="V28">28&#160;</span>Juka anentai jegagchamin anentaimtigpajum; wagki hora jegatnai ashí ukusbau aina nu, niina chichamen antukagtina nu,   <span class="verse" id="V29">29&#160;</span>nuniamunum pegkejan takasú aidauk nantakiagtinai, pujutan jukitatus; untsu pegkegchaun takasú aina duka nantakiagtinai, suwimkan jukiagtatus.   </div><div class='s'>Cristo etsegtin aidau </div> <div class='p'> <span class="verse" id="V30">30&#160;</span>“Wika wikik makichkish dutikmaitsujai. Apag dutikata tujutbauwa dutiksanuk etegkeajai, tuja wi etegkeag duka pegkejai, wagki wi wakegamun egatsjai, Apag mina awetiu wakegamua nuna egajai.   <span class="verse" id="V31">31&#160;</span>Wi wiki pachimasan etsegtumamuk, dekaskechu amainai.   <span class="verse" id="V32">32&#160;</span>Tujash awai tikich mina pachitus etsegtuju, nunú mina pachitus etsegtuja duka dekas tawai.   <span class="verse" id="V33">33&#160;</span>Atum Juagkan inias dekajuati tusajum awemauwaitjume, tama nigka dekaskea nuna etsegkauwai.   <span class="verse" id="V34">34&#160;</span>Tujash wika aents mina pachitus etsegtugkatnume tusanuk atsumatsjai, junak atum uwemkamnujum tabaunum tajime.   <span class="verse" id="V35">35&#160;</span>Juagkak lámpara kegak etsantama numamtin aajakui, tuja atumek ujumak tsawantai niina chichame wakejusa antugkujum shiig anejakuitjume.   <span class="verse" id="V36">36&#160;</span>Tujash Juan mina pachitus etsegtugkauwa nuna nagkaesau ajutui; wagki mina Apag takatan sujak ju umiktá tujutbauwa nuna takaag duke minak etsegtujuinawai Apag awetiuwa nuna.   <span class="verse" id="V37">37&#160;</span>Nuigtushkam mina Apag jui awetiuwa dushakam, mina pachitus etsegtujui. Atumek niina chichameg makichkish antugkachu ainagme, waintashkam wainkachu ainagme,   <span class="verse" id="V38">38&#160;</span>niina chichamega dushakam atumek umigtsugme, dekas Apajuí awemamuapi tujutchau asajum.   <span class="verse" id="V39">39&#160;</span>Atumek Agagbauwa duka shiig kuitamsajum augjume, awiyampap pujut tuke atina duka jumainaita tau asajum, nunú agagbauwa nuwig mina pachitus chichawai,   <span class="verse" id="V40">40&#160;</span>nuniaig atumek nunú pujut jukitasajum minaig minatsjume.   </div><div class='p'> <span class="verse" id="V41">41&#160;</span>“Tujash wika aents aidau eme anenjitnume tusanuk wakegatsjai,   <span class="verse" id="V42">42&#160;</span>tujash atumnak wainjime nuigtush dekajai dekaskenum Apajuí aneamu atsugtamaina nuna.   <span class="verse" id="V43">43&#160;</span>Wika mina Apag awetimtai taamjai, nuniaig atumek minak dakitjagme. Tujash tikich, awemachmaitak, nigki nagkami minakuig, duka shiig anentsajum jumainaitjume.   <span class="verse" id="V44">44&#160;</span>¿Utusagmek dekaskeapi titagme, atumek pempentunikjum iman anendaiyakjum, Apajuí makichkia nuna imanji egachutigmesh?   <span class="verse" id="V45">45&#160;</span>Wainka anentaimsaigpa Apajin ujatjamak bakugmashtimpash tusajum. Atumin bakugmatna duka Moisesa nuuwai, atum dakakjum batsamtajum nunú.   <span class="verse" id="V46">46&#160;</span>Wagki Moisés dekaskeapi takugmek, minash dekaskeapi tujutmain ainagme, wagki nigka mina pachitus agajui.   <span class="verse" id="V47">47&#160;</span>Tujash ni agagbauwa nu dekaskeapi tachautigmesh, ¿utugsagmek mina chichamjush dekaskeapi titagme?”, tiuwai.   </div><ul class='tnav'>
<li><a href='index.htm'>Juan</a></li>
<li><a href='JHN04.htm'>&lt;</a></li>
<li><a href='JHN.htm'>5</a></li>
<li><a href='JHN06.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
