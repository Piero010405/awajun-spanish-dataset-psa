<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Habacuc 3</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/HAB03.htm" />
</head>
<body>
<ul class='tnav'>
<li><a href='index.htm'>Habacuc</a></li>
<li><a href='HAB02.htm'>&lt;</a></li>
<li><a href='HAB.htm'>3</a></li>
<li><a href='ZEC09.htm'>&gt;</a></li>
</ul>
<div class="main">
 
<div class='chapterlabel' id="V0"> 3</div><div class='s'>Habacuc Apajuí segamu </div> <div class='p'> <span class="verse" id="V1">1&#160;</span>Profeta Habacuc Apajuín juna aatus segauwai:   </div><div class='q'> <span class="verse" id="V2">2&#160;</span>Tuke Pujuuwah,  </div><div class='q'>ame ashí dutikaum nunak shiig dekajai,  </div><div class='q'>nuadui amina ishamakun kujajai.  </div><div class='q'>Wait aneasam iina apachji aidau yaigkuitam  </div><div class='q'>dutiksamek yaijatkata,  </div><div class='q'>kajegkagtukam idaikagtusu akumesh, wait anenkagtugta.   </div><div class='b'> &#160; </div> <div class='q'> <span class="verse" id="V3">3&#160;</span>Apajuík Temán nugkanmaya minawai,  </div><div class='q'>Apajuí pegkegma nunú muja Parágnumia jiinki minawai,  </div><div class='q'>Apajuín imanjiya duka ashí nayaimpin jajutua awai,  </div><div class='q'>tuja ashí nugkanum Apajuí emematku kantamtain kantamainawai.   </div><div class='q'> <span class="verse" id="V4">4&#160;</span>Winchamtinnum egkemak minawai,  </div><div class='q'>niina uwejenia chaajip keeka jiinui,  </div><div class='q'>nuniak niina senchiji uumak aunash iwainawai.   </div><div class='q'> <span class="verse" id="V5">5&#160;</span>Nii minitaik kuashat aents aidau  </div><div class='q'>jata ishamainun achiimakag jinuinawai.  </div><div class='q'>Tuja niina ukuujin tsuwemu ishamain minawai.   </div><div class='q'> <span class="verse" id="V6">6&#160;</span>Apajuí minau jasa wajataik, nugka uujui,  </div><div class='q'>tuja ashí aents aidaun diitaik,  </div><div class='q'>aents aidauk ishamainak kujainawai,  </div><div class='q'>muja aidauk tsainak megkagainawai,  </div><div class='q'>muja yaunchuk nagkamas aajaku aidaush yumpunainawai.  </div><div class='q'>Tujash Apajuín jintiya duka yumpunagkesh megkaekashtinun tuke atinai.   </div><div class='q'> <span class="verse" id="V7">7&#160;</span>Nuigtushkam Cusagnumia aents aidau  </div><div class='q'>initak makichkish jiinmainchaunum egkema  </div><div class='q'>waitmaina imanik senchi waituidaun wainkabiajai.  </div><div class='q'>Tuja Madián nugkanmaya aidaushkam  </div><div class='q'>senchi ishamainak jiintsuk ayatak kaemag  </div><div class='q'>aakchinmag batsatun wainkabiajai.   </div><div class='q'> <span class="verse" id="V8">8&#160;</span>Tuke Pujuuwah, aents caballonum entsatkau  </div><div class='q'>minimaina imanika minakum,  </div><div class='q'>aents maaniamunum depetmak carro maanitainum egkemag wegama  </div><div class='q'>numamtuk wajam dusha ¿wagka imanikmesh umintsaume?  </div><div class='q'>¿Namak aidau, nayants aidau, wainka apajuímtai aina nunú kajegkamek imanikmesh umintsaum?   </div><div class='b'> &#160; </div> <div class='q'> <span class="verse" id="V9">9&#160;</span>Akentaiyai aketka iju ichimaina imatikabiume nugkak,  </div><div class='q'>amina senchigmin imatikamua nunú  </div><div class='q'>namak najaneakmayi.   </div><div class='q'> <span class="verse" id="V10">10&#160;</span>Muja aidauk amina waipainak, ishamjamak sunatuinawai.  </div><div class='q'>Tuja nayaimpinmaya yumi senchi yutawai,  </div><div class='q'>imanitai nayants kuna senchi tsukatu asa  </div><div class='q'>kedegtak ishamain wajawai.   </div><div class='q'> <span class="verse" id="V11">11&#160;</span>Ame chaajip ishamain winchamtin nagkijai betek  </div><div class='q'>ekemaka akupkaamin,  </div><div class='q'>etsak nantujai uumak megkaekaje.   </div><div class='q'> <span class="verse" id="V12">12&#160;</span>Ame kajekam nugka tenteame,  </div><div class='q'>dutikakum ame kajekbaugmin  </div><div class='q'>aents nugka muunnumia aidauk dajaja tsaika  </div><div class='q'>ajapmaina imatikame.   </div><div class='q'> <span class="verse" id="V13">13&#160;</span>Amina aentsjum aina duka ame apu etegkauwaitam nujai yayaakum miname.  </div><div class='q'>Untsu aents pegkegchau aina nuna apujig mantuam,  </div><div class='q'>inabaujiya duka ashí tsaigkam emegkatkaume.  </div><div class='q'>Dutikamu asa ditak shiig wainak juwakaje.   </div><div class='q'> <span class="verse" id="V14">14&#160;</span>Caballonum maanitan yacha aidau ememasag  </div><div class='q'>dase senchi dasentujai betek jetepaidau asag,  </div><div class='q'>amupaktag tiagmayi.  </div><div class='q'>Imatijamainakui ayamjumamainchau dekapmaiji,  </div><div class='q'>tujash ame dita apujig niina flechajinig depetkabiume.   </div><div class='q'> <span class="verse" id="V15">15&#160;</span>Amek amina caballogmin entsamkam  </div><div class='q'>nayants ishamain wajamunum wekaeme.   </div><div class='b'> &#160; </div> <div class='q'> <span class="verse" id="V16">16&#160;</span>Nuna antakun senchi ishamkabiajai.  </div><div class='q'>Nuniai mina wenujuk sunatmayi,  </div><div class='q'>imaniakun wajaschamin, ashí mina iyashjuig  </div><div class='q'>kakaumainchau dekapmaijai,  </div><div class='q'>nuniakun anentaijui tetegtimiajai.  </div><div class='q'>Tujash wika imaniaknush,  </div><div class='q'>waugtutsuk iina waitkagbau aina nuna Apajuí waitkastin tsawan jegatna nuna dakastatjai.   </div><div class='b'> &#160; </div> <div class='q'> <span class="verse" id="V17">17-18&#160;</span>Tuja higuera ajakbau nejeachkuish,  </div><div class='q'>uva nejeachkuish, olivo aceitunan nejeachkuish,  </div><div class='q'>ajanmaya aidaush, ikamia aidaukesh nejenachkuish,  </div><div class='q'>tuja baka aidaush, uwig aidaush ashí jinutjamamtaish,  </div><div class='q'>minak Tuke Pujuu uwemtijuju asamtai,  </div><div class='q'>wika shiig aneasan niina ememattatjai.   </div><div class='q'> <span class="verse" id="V19">19&#160;</span>Wagki Tuke Pujuu minak senchimtijawai,  </div><div class='q'>dutijak japa senchi tupikaina iman awajtus  </div><div class='q'>muja aidaunum iwajuk tikichish maumainchau kuitamjawai.  </div><ul class='tnav'>
<li><a href='index.htm'>Habacuc</a></li>
<li><a href='HAB02.htm'>&lt;</a></li>
<li><a href='HAB.htm'>3</a></li>
<li><a href='ZEC09.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
