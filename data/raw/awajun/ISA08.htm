<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Isaías 8</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ISA08.htm" />
</head>
<body>
<ul class='tnav'>
<li><a href='index.htm'>Isaías</a></li>
<li><a href='ISA07.htm'>&lt;</a></li>
<li><a href='ISA.htm'>8</a></li>
<li><a href='ISA09.htm'>&gt;</a></li>
</ul>
<div class="main">
 
<div class='chapterlabel' id="V0"> 8</div><div class='s'>Isaíasan uchiji akiinatin pachisa etsegkamu </div> <div class='p'> <span class="verse" id="V1">1-2&#160;</span>Tuke Pujuu chichagtak: “Sacerdote Urías, Jeberequíasa uchiji Zacaríasjai untsukta. Dutikam dita wainbaunum makichik numi dakakbau wegkajam jukim nuwi shiig pan wainmain: ‘Maher-salal-hasbaz’<a href="#FN1" class="notemark">*<span class="popup">“Maher-salal-hasbaz” tawa juka hebreo chichamnumak, “Amujatkatnuk tsawantak ashí jegae” taku tawai.</span></a> tuu agagta” tujutiabi.   </div><div class='p'> <span class="verse" id="V3">3&#160;</span>Tujutmatai nuna agajan pujusan tikich tsawantin mina duwajui uchi aishmagkun akiauwaitjai. Dutika ai Tuke Pujuu chichagtak: “Uchi daajig Maher-salal-hasbaz adaikattame.   <span class="verse" id="V4">4&#160;</span>Nunú uchik: ‘Apauch, awach’ tusagkesh eke chichatsaig, asirianmaya aidau yaakat Damasconak Samariajai mai tsaikagtinai. Dutikawag dita wajiji aidaunak ashí yajutkagtin ainawai”, tujutmayi.   <span class="verse" id="V5">5&#160;</span>Nuna tujuti ataktu Tuke Pujuu chichagtak:   </div><div class='b'> &#160; </div> <div class='q'> <span class="verse" id="V6">6&#160;</span>“Wika yumi aimkamu Siloé tutai  </div><div class='q'>chichigmachua nujai betek kakagchauchitag duwi  </div><div class='q'>juju aents Judá wegantu aina duka  </div><div class='q'>Siria apuji Rezínkan Israel aents aidaun apuji Pécahjai ishamainak,  </div><div class='q'>dita ayamjutpaktinme tuidau asag  </div><div class='q'>mina dakitjuinawai”, tiuwai.   </div><div class='q'> <span class="verse" id="V7">7&#160;</span>Nuadui ditanak Apajuí  </div><div class='q'>asirianmaya suntag aidaun ishitkattawai,  </div><div class='q'>dutikam namak Eufrates dujajak  </div><div class='q'>ashí utuja nugkan yumpuag eemak,  </div><div class='q'>nuwi ayaunak ashí utsauwama numamtuk ditanak utsagtatui.   </div><div class='q'> <span class="verse" id="V8">8&#160;</span>Imatikau asa Judá wegantu aidaunashkam  </div><div class='q'>waji nujagketkuish, ashí utuja suwega iman iwaktinai.  </div><div class='q'>Imatikak águilajai betek nanapen ayapatug  </div><div class='q'>ashí dukuk uwemainchau awajsatnai.  </div><div class='q'>Tujash jutiyaig Apajuí pujawai.<a href="#FN2" class="notemark">†<span class="popup">“Jutijaig Apajuí pujawai” tawa duka hebreo chichamnumak “Emanuel” taku tawai.</span></a>   </div><div class='b'> &#160; </div> <div class='q'> <span class="verse" id="V9">9&#160;</span>Ashí aents nugka muunnum  </div><div class='q'>atushat batsamin aidautigmesh antuktajum,  </div><div class='q'>atum maaniami tusajum uminkugmesh wainkajum nuniktatjume;  </div><div class='q'>tuja maaniami tusajum  </div><div class='q'>maanitai aidau umiakjumesh  </div><div class='q'>ayatak sapigmaktatjume,  </div><div class='q'>nuniakjum ijinam atatjume.   </div><div class='q'> <span class="verse" id="V10">10&#160;</span>Atum waji dutikatag tajume duka umiktajum;  </div><div class='q'>tujash nunak Apajuí emegkaktatui;  </div><div class='q'>tuja atum waji dutikatasajum  </div><div class='q'>wakegagme dushakam chicham umiktajum,  </div><div class='q'>dutikakjumesh makichkish umikchattagme,  </div><div class='q'>wagki Apajuík jutijai pujawai.<a href="#FN3" class="notemark">‡<span class="popup">Juka versículo 8num tawa nujai betekai.</span></a>   </div><div class='s'>Tuke Pujuuwai ishamainuk </div> <div class='p'> <span class="verse" id="V11">11&#160;</span>Minak Tuke Pujuu niina uwejen senchi achijuk emetjua chichagtak: “Tikich Judá aents aidau takaina nuninuk amek takasaipa”, tusa tujutmayi. Nuna tujuti nuigtushkam chichagtak:   </div><div class='p'> <span class="verse" id="V12">12&#160;</span>“Apajuín shiig umijin aina nunak pempeenkagtuki sujujatna nuninuk chichagmain ainatsui. Nuadui atum ishamkatnume tusa ishamainun chichaina duka makichkish ishamkaigpajum.   <span class="verse" id="V13">13&#160;</span>Dekas Tuke Pujuu ashí senchigtina nunuwai, shiig pegkejam asamtai, ishamaku ajantusa diimaina duka.   <span class="verse" id="V14">14&#160;</span>Atumin shiig pujutan sujamna duka Apajuíyai. Tujash Israel aents aidauk Judá wegantu aidaujai nuna dakitjaje. Nunidau asag Apajuí suwimak susam Jerusalégnumia aidauk kaya múun tukumaina numamtuk tukumkag iyaidaun nunú kaya tepegkam nantamainchau wajasag jiniagtinai.   <span class="verse" id="V15">15&#160;</span>Kuashat aents atum ainajum anuiya kayan tukumak iyajag jinuidau agtinai. Tuja kuashat achija yajubaushkam agtinai.”   </div><div class='s'>Isaías niina jintintaiji aidaun anemtikak ujakbau </div> <div class='q'> <span class="verse" id="V16">16&#160;</span>Juju chicham Apajuínun wi etsejag nunú jintinkagtag nujai  </div><div class='q'>ashí agagjum shiig ijiajum uuka ukuktajum.  </div><div class='q'>Dutikajum tikich tsawantin jintinkagtuatatjum.   </div><div class='q'> <span class="verse" id="V17">17&#160;</span>Tuke Pujuu Jacopan kajejuk uumjuku akuish,  </div><div class='q'>wika ima niyaig kajintsan anentaimjai,  </div><div class='q'>nuniakun ima niinak dakajai.   </div><div class='q'> <span class="verse" id="V18">18&#160;</span>Mina daagnak, mina uchig aidaun  </div><div class='q'>Apajuí sujusbau aina nuna daaji aidaujai  </div><div class='q'>Tuke Pujuu ashí senchigtin muja Siógnum pujuuwa nunú  </div><div class='q'>Israel aents aidaun utugchatjin iwaintuktatus adaikamu ainaji.   </div><div class='q'> <span class="verse" id="V19">19-20&#160;</span>Tuja atumin chichagtamainak:  </div><div class='q'>“Ashí aents aidauk dita apajuímtaiji aidaun  </div><div class='q'>iniasag dekainawai.  </div><div class='q'>Nuadui atumshakam aents jakau aina nuna wakani,  </div><div class='q'>tuja anentaimsa dekaji tinu aina  </div><div class='q'>nujai iniasjum dekaatajum,  </div><div class='q'>atakea duish waji utugchatak nagkaetamkiajat”, tusag tujabiagtatui.  </div><div class='q'>Tujash atumek nuninuk antugkaigpa,  </div><div class='q'>duka shiig wainkayai.  </div><div class='q'>Atumek dekas Apajuí iniasjum dekaatajum.   </div><div class='b'> &#160; </div> <div class='q'> <span class="verse" id="V21">21&#160;</span>Tuja yumain atsutai,  </div><div class='q'>tikich nugkanum yujasag waituinak  </div><div class='q'>kajekag dita apujin, dita apajuímtaiji aidaujai  </div><div class='q'>pegkegchaun chichajiagtinai,  </div><div class='q'>nuninak ataktu yakí pagkaidiag niibiagtinai.   </div><div class='q'> <span class="verse" id="V22">22&#160;</span>Untsu nugká niimkama, ayatak waitut, suwe,  </div><div class='q'>buutut, wake besemag ayaun wainkagtinai,  </div><div class='q'>iman suwenum ditak pujusagtinai.   </div><ul class='tnav'>
<li><a href='index.htm'>Isaías</a></li>
<li><a href='ISA07.htm'>&lt;</a></li>
<li><a href='ISA.htm'>8</a></li>
<li><a href='ISA09.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V1">8:1-2</a>
<span class="ft">“Maher-salal-hasbaz” tawa juka hebreo chichamnumak, “Amujatkatnuk tsawantak ashí jegae” taku tawai.</span></p>
<p class="f" id="FN2"><span class="notemark">†</span><a class="notebackref" href="#V8">8:8</a>
<span class="ft">“Jutijaig Apajuí pujawai” tawa duka hebreo chichamnumak “Emanuel” taku tawai.</span></p>
<p class="f" id="FN3"><span class="notemark">‡</span><a class="notebackref" href="#V10">8:10</a>
<span class="ft">Juka versículo 8num tawa nujai betekai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
