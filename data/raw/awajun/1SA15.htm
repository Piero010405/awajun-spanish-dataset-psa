<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 1 Samuel 15</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/1SA15.htm" />
</head>
<body>
<ul class='tnav'>
<li><a href='index.htm'>1 Samuel</a></li>
<li><a href='1SA14.htm'>&lt;</a></li>
<li><a href='1SA.htm'>15</a></li>
<li><a href='1SA16.htm'>&gt;</a></li>
</ul>
<div class="main">
 
<div class='chapterlabel' id="V0"> 15</div><div class='s'>Apajuí Saúlan dakitjamu </div> <div class='p'> <span class="verse" id="V1">1&#160;</span>Makichik tsawantai Samuel Saúlan chichajak: “Tuke Pujuu niina aentsji Israel aents aina nuna apuji atinun amina adaikati tusa awetine. Nuadui Tuke Pujuu tujama nunú shiig antukta.   <span class="verse" id="V2">2&#160;</span>Tuke Pujuu ashí senchigtina nunú juna aatus tujamui: ‘Israel aents aidau egiptunmaya jiinag minidaun Amalec aents aidau jetenak waitkasaju aina duwi, wi ditanak suwimka susagtatjai.   <span class="verse" id="V3">3&#160;</span>Nuadui amina suntajum aidaujai jetekjum ijinkujum dita wajiji aidaujaí ashí tsaigkatajum. Tuja makichkish wait anenjaigpa. Aents aishmag aidau, nuwa aidau, uchi aidau, yama uchi akiinau aidau, tuja nuigtushkam toro, uwig, camello, burro aatsajum ashí ijinatajum’ tujamui”, tiuwai.   </div><div class='p'> <span class="verse" id="V4">4&#160;</span>Tusa tima Saúl suntag aidaun chichama ishitkauwai. Nuna dekaawag Telaimnum ijunjamtai ashí dekapajui. Dutikam dawé yujasag maanin aidauk doscientos mil aents aajakui. Tuja Judá wegantunmaya aidaushkam diez mil suntag aajakui.   </div><div class='p'> <span class="verse" id="V5">5&#160;</span>Dutika dekapag nuna yajuak, yaakat múun Amalec nugkanum aajakua nuwi weuwai. Nunik nuwi jegattak entsa aunum nuna ijusag uumak batsamsajui, nuwi batsamsag pachiachbau jetekagtatus.   <span class="verse" id="V6">6&#160;</span>Nuwi batsamas Saúl quenita aents aidaun chichama akatmamtug akuptak: “¡Amalec aents aidau batsatbaunum pujajum duka jiinja yaja shiyaktajum! ditajai ijumja amukaijim. Wagki atum wegantutigmek Israel aents aidau egiptunmaya jiinag minidau wait anenjau ainagme”, tiuwai.  </div><div class='p'>Tusa ujakajam quenita aents aidauk Amalecjai ijunag batsatu jiinag yaja shiyakajui.   </div><div class='p'> <span class="verse" id="V7">7&#160;</span>Nunikagmatai Saúl Amalec aents aidaun nugka Havilánum nagkama jeteka ipisig, Shur nugka Egipto nugke nagkatkamunum awa imanui ejegawajui, dutikawag nuwi amukui.   <span class="verse" id="V8">8&#160;</span>Dutika amuak nuna apuji Agag aajakua nuna achikui, dutikak niina suntaji aidaunak ashí ijituauwai.   <span class="verse" id="V9">9&#160;</span>Dutika ijiniatak Agagnak maachajui. Tuja nuigtushkam tikich waji imanchau aidaunak tsainayatak, uwig pegkeg aidaunak ijinachajui, dutikainak toro aidaunak, toro tsakat duwejam aidaunak, cabra tsakat aidaunashkam ijinachajui. Dutiksag waji akik pegkeg aidaunashkam tsaikchajui.   </div><div class='p'> <span class="verse" id="V10">10&#160;</span>Dutikawagmatai Tuke Pujuu Samuelan chichajak:   <span class="verse" id="V11">11&#160;</span>“Saúlnak apu adaimainchaunas adaikayagtai, mina chichamjun umigtutsuk nii wakegamun takawai”, tiuwai.  </div><div class='p'>Tusa timatai, Samuel kajeka Saúl tsagkujata tusa Apajuín sega segaakua tuke tsawajui.   <span class="verse" id="V12">12&#160;</span>Nunik tsawag kashikmas Saúljai igkunik chichastatus weuwai. Nunik eke wegaun igkug ujainak: “Auk Saúlak yaakat Carmel wemae, nunik nuwi kaya esagman awajame, nuna diisag emematjitnume tusa. Dutika ukuak yaakat Guilgal wemae”, tusa ujakajui.   </div><div class='p'> <span class="verse" id="V13">13&#160;</span>Tusa ujakam Samuel Saúlan egak weuwai. Nunik jegamtai Saúl Samuelan chichajak:  </div><div class='p'>“Apajuí pegkegnum yumigtamsati. Apajuí dutikata tujutma nunak betek umikjai”, tiuwai.   </div><div class='p'> <span class="verse" id="V14">14&#160;</span>Tutai Samuel ayaak:  </div><div class='p'>“¿Tujash dutika betek umiku aminish, uwig aidau, baka aidau pampaina dusha tuwiya ainawa?” tau.   </div><div class='p'> <span class="verse" id="V15">15&#160;</span>Tusa tama Saúl ayaak:  </div><div class='p'>“Aunak mina aentsug aidau Amalec aents aidaun amuinak uwig duwejam pegkeg aidaun, toro duwejam pegkeg aidaujai etegkeg yajuakag itawagmae, wagki nunú maa apeaku Tuke Pujuu amina Apajuíjum emematmi tusag. Untsu tikich aidauk ashí ijinamji”, tau.   </div><div class='p'> <span class="verse" id="V16">16&#160;</span>Tusa tutai Samuel ayaak:  </div><div class='p'>“¡Takamtak wajasta! Tuke Pujuu yamai kashi tujutma nuna ujaktagme”, tiuwai.  </div><div class='p'>Tama Saúl ayaak: “Ayu ujatkata”, tiuwai.   </div><div class='p'> <span class="verse" id="V17">17&#160;</span>Timatai Samuel chichajak:  </div><div class='p'>“Yaunchkek amek wainkauch ayume, nunin aminig Tuke Pujuu Israel aents aidaun apuji ati tusa etegtamabi.   <span class="verse" id="V18">18&#160;</span>Dutijamau asa Amalec aents pegkegchaun takau aina nunú amukta tusa Tuke Pujuu tujabiu aish,   <span class="verse" id="V19">19&#160;</span>¿wagka Tuke Pujuu tujabau intimjukmesh amina suntajum aidau kuntin aidaun yajumainakuish, yajuaktajum tusamesh timaume?” tau.   </div><div class='p'> <span class="verse" id="V20">20&#160;</span>Tusa tama Saúl ayaak:  </div><div class='p'>“Wika Tuke Pujuun umiju asan, nii dutikata tujutbaunak betek umiakun, Amalec aents aidau apuji Agag achikan itaajai. Tuja nuigtushkam Amalec aents aidaunak ashí ijinamji.   <span class="verse" id="V21">21&#160;</span>Untsu suntag aidau uwig duwejam aidaun, toro duwejam aidaujai ijinami tibau aig, yaakat Guilgalnum maa apeaku Tuke Pujuu amina Apajuíjum emematmi tusa yajuakagmae”, tiuwai.   </div><div class='p'> <span class="verse" id="V22">22&#160;</span>Tusa timatai Samuel chichaak:  </div><div class='q'>“Kuntin maa, nuna neje ashí apeamua  </div><div class='q'>nuna nagkaesau, Tuke Pujuu tabau shiig antuka  </div><div class='q'>umigbauwa nunú niinak shiig awagmawai.  </div><div class='q'>Tuja nuigtushkam anentag dekas shiig pegkeg aidau  </div><div class='q'>Apajuí suwamua nuna nagkaesauwa duka  </div><div class='q'>nii umigbauwa nunuwai.   </div><div class='q'> <span class="verse" id="V23">23&#160;</span>Nuadui amek anentaimsam dutikaum duka  </div><div class='q'>aents anentaimas dekamin aina nunin wajasume.  </div><div class='q'>Tuja kaya esajam inantai apusam,  </div><div class='q'>juna diis emematjitnume tau asam,  </div><div class='q'>dakumkamun emematin aidau  </div><div class='q'>Apajuí diisam pegkegchau aina nunin wajasume.  </div><div class='q'>Nuadui Tuke Pujuu amina Israel aents aidaun apuji ati  </div><div class='q'>tusa etegtabauwa nunak, ame nii tibau  </div><div class='q'>kajimatkiu asamin, niishkam kajimatjamkittawai,  </div><div class='q'>tuja niina chichame umitsuk idaisau asamin,  </div><div class='q'>niishkam dutiksag idaitamsattawai”, tiuwai.   </div><div class='p'> <span class="verse" id="V24">24&#160;</span>Tusa tima Saúl Samuelan chichajak:  </div><div class='p'>“Dekas tame, Tuke Pujuu dutikata tujutbaun kajimatkin pegkegchaun takasjai, tuja ame tujutbaunashkam kajimatkijai. Aents aidaun ishamakun dita segatuinamun umigkajai.   <span class="verse" id="V25">25&#160;</span>Tujash wait aneasam mina pegkegchaujush tsagkugtugta, nunikamin iijai wee Tuke Pujuu emematmi”, tiuwai.   </div><div class='p'> <span class="verse" id="V26">26&#160;</span>Tusa tama Samuel ayaak:  </div><div class='p'>“Wika amejaig wakitkishtatjai, wagki amek Tuke Pujuu umikta tujabau intimjukim umikchaum nuadui, yamaik Israel aents aidaun apujig achati tusa Tuke Pujuu tujamne”, tiuwai.   </div><div class='p'> <span class="verse" id="V27">27&#160;</span>Aatus tusa wetatman Saúl Samuela jáanchjin achika emetuawai. Dutikak jáanchjin ichiinkauwai.   <span class="verse" id="V28">28&#160;</span>Dutikam Samuel Saúlan chichajak:  </div><div class='p'>“Ame mina jáanchug ichinjukum dutiksag, ame Israel aentsu apuji wajasa pujam nunak Tuke Pujuu ichinjamkattawai. Dutika atanjamki, Israel aents tikich amina nagkaetamsau pegkeg puja nuna apu emattawai.   <span class="verse" id="V29">29&#160;</span>Wagki Apajuí Israel aents aidaun depetmatan suwa duka aents nii chichakbaujin yapajin aina nuninchauwai, nii tibaunak betek uminai”, tiuwai.   </div><div class='p'> <span class="verse" id="V30">30&#160;</span>Tusa tima Saúl ataktu chichaak:  </div><div class='p'>“Wika dekas tunamagjai. Nuniku akuish wait aneasam Israel aents aidaun apuji aina nuna emtinig, tuja Israel aents aina nuna emtinchakam eme anenjusam diigsata. Nuadui iijai Guilgalnum wemi, nunika awi Tuke Pujuu amina Apajuíjum emematmi”, tiuwai.   </div><div class='p'> <span class="verse" id="V31">31&#160;</span>Tusa tima Samuel Saúljai wakitkiuwai. Nunik jegawag nuwi Saúl Tuke Pujuun emematiuwai.   <span class="verse" id="V32">32&#160;</span>Dutikamtai Samuel chichaak: “Agag Amalec aents aidau apuji achikam puja nunú itagtuatajum”, tiuwai.  </div><div class='p'>Tuja Agagkak yaunchuk mantumainnap mantuachaje yamaik mantuachagtatuapi tusa puyattsuk shiig aneas Samuel pujamunum jegantui.   <span class="verse" id="V33">33&#160;</span>Nunikmatai Samuel chichajak: “Amina puyagjumin uchi aidau kajegkamin, kuashat nuwa aidau uchigtuchu juwakajua nunisag, amina dukushkam uchigtuchu juwaktatui”, tiuwai.  </div><div class='p'>Tusa tamawaik puyajan juwakug Tuke Pujuu dutikata tibaun umiak asaag mauwai. Nunak dutikauwai yaakat Guilgalnum.   </div><div class='p'> <span class="verse" id="V34">34&#160;</span>Nuna dutika Samuelak yaakat Ramá niina jeen wakitkiuwai. Nunikmatai Saúlchakam yaakat Guibeánum niina jeen wakitkiuwai.   <span class="verse" id="V35">35&#160;</span>Duwi nagkamas Samuel Saúlan anentaimtus wake besemag anentaimkush ataktu awagkig wainikchauwai. Tuja Tuke Pujuushkam nii Israel aents aidaun apuji emau asa wake besemag anentaimjauwai.   </div><ul class='tnav'>
<li><a href='index.htm'>1 Samuel</a></li>
<li><a href='1SA14.htm'>&lt;</a></li>
<li><a href='1SA.htm'>15</a></li>
<li><a href='1SA16.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
