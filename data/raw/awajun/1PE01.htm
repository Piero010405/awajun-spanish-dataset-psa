<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 1 Pedro 1</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/1PE01.htm" />
</head>
<body>
<ul class='tnav'>
<li><a href='index.htm'>1 Pedro</a></li>
<li><a href='JAS05.htm'>&lt;</a></li>
<li><a href='1PE.htm'>1</a></li>
<li><a href='1PE02.htm'>&gt;</a></li>
</ul>
<div class="main">
 <div class='mt'>Pedro nagkamchaku carta agagbau   
</div><div class='chapterlabel' id="V0"> 1</div><div class='s'>Kumpamkagtamu </div> <div class='p'> <span class="verse" id="V1">1&#160;</span>Witjai Pedro, Jesucristo apostoljiyaitjai, atum Apajuí etegjamu aidautijum nugkem ukuakjum pampagjum tikich nugkanum Ponto, Galacia, Capadocia, Asia, Bitinia aina nui batsatutigmin kumpamjime,   <span class="verse" id="V2">2&#160;</span>atum Apajuí iina Apají duik nagkamsa anentaimtusbauwa dutiksaik etejamu aidautigmin. Atumnak Wakania nujai pegkeemtijabiajui umigtuktinme tusa, nuigtú Jesucristo numpejai pegkeg etamkata tau asa. Anenjauch wait anenkagtamu nuigtú agkan pujamu kuashat ajutjamtinme.   </div><div class='s'>Apajuí emematiagmi </div> <div class='p'> <span class="verse" id="V3">3&#160;</span>Emematiagmi Apajuí, nuigtú iina Apuji Jesucristo Apajiya nu, ni shiig senchi wait anenkagtau asa Jesucristo jakau nantakiuwa dui ataktú akiinau ainagme, pegkeg ajutjamtina nuna dakastinme tujamu asa,   <span class="verse" id="V4">4&#160;</span>nuninak besemainchau, tsuapaemainchau, kagamainchau nayaimpinum jutiinu ukugtamsamu awa nuna jukitnume tujamu asa.   <span class="verse" id="V5">5&#160;</span>Atum Apajuiyai dekaskeapi tabau ajutjamaina dui niina senchijin kuitamjamui, uwemat umikbau awa nuna jukitnume tujamu asa, nunak tsawan nagkanbau atina dui iwainaktinai.   </div><div class='p'> <span class="verse" id="V6">6&#160;</span>Nuadui atumek shiig aneajume, nunimainaitkuig yamai ujumak tsawantai kuashat niimtinai waitkasa dekapsamu amainaitjume.   <span class="verse" id="V7">7&#160;</span>Atum aaja waitiamunum Apajuiyai dekaskeapi tusa anentaimainajum nu dekapsamu asamtai, Jesucristo taatna duwi dekas eme anentsá diyaaku, nuigtú ememattsa diyaam atinaitjume. Oronum pegkegchau peetkau ajapna ayatak orok juwakti tusa, jiiyai apeamu shiig pegkejama nuna nagkaesau wegawai atum Apajuí dekaskeapi tajum duka.   </div><div class='p'> <span class="verse" id="V8">8&#160;</span>Atumek Jesucristo wainkachu ayatkujum aneagme; yamaikish wainchayatkujum dekaskeapi tabauwai shiig aneakjum tumainchau imana nui dakujagme;   <span class="verse" id="V9">9&#160;</span>wagki atum dekaskeapi tajum nu inagnamunum atumi wakanim aidau uwemtijatna duka tikiju awajsau asajum.   </div><div class='p'> <span class="verse" id="V10">10&#160;</span>Profeta aidau etsegkajui atum anentag jukitnume tibau aajakua nuna, nunin asag shiig kuitamas aujujakajui nunú uwemtan pachis dekawagtatus.   <span class="verse" id="V11">11&#160;</span>Cristo Wakaniya nu emtika profeta aidaun dekamtikawajui Cristo waittsatna nuna, nuigtú imanji atina nunashkam; dutikam tsawantan dekawagtatus nuigtú wajukeamunum nuniktinna Wakaní Pegkeji ditai puja dusha mamiktawa nuna dekatasag wakegajakajui.   <span class="verse" id="V12">12&#160;</span>Tujash Apajuí dekamtikawajui ditanu achatnun jutiinu atina nuna; nunú aidaun etsejujakajua nuna yamai yamajam chichaman nayaimpinmaya Wakaní Pegkeji awemamua nuna senchijin etsejuinawai. Nunú wají aina nuna ángel aidaush wainkatatus wakejuinawai.   </div><div class='s'>Pegké pujustinme tusa untsukbau aidau </div> <div class='p'> <span class="verse" id="V13">13&#160;</span>Nuadui umintsá pujustajum atum dekajum nujai, nuniakjum ebetmamjatajum. Nuniakjum Apajuí wait anenjamu asa Jesucristo wantintai sujamsatna nunú ashí kajintsá dakastajum.   <span class="verse" id="V14">14&#160;</span>Uchi shiig umina iman asajum, eke Apajuí dekachbaunum pegkegchau wakegamu takajakuitjum nunisjumkek pujusaigpajum.   <span class="verse" id="V15">15&#160;</span>Duka nunitsuk, atumin untsugmaku pegkegma ibau asamtai, atumshakam pegkejam atajum, ashí atum wajuk pujagme nuishkam,   <span class="verse" id="V16">16&#160;</span>wagki agagbaunum: “Wi pegkejam asamtai, atumshakam pegkejam atajum”, tawa dui.   </div><div class='p'> <span class="verse" id="V17">17&#160;</span>Atum Apajuí, Apawah takugmek, makichik aentsun imá senchi wait anentsuk, aents aidau wajuk dutikawaje dutiksag betek suuwa nu, ashí tsawantai ju nugka jui pujuttajum dui puyatjusjum umigkatajum.   <span class="verse" id="V18">18&#160;</span>Atumek atumi muunjum wainak pujujakajua nu pujut jukiu asajum nunisjumek batsatutijum agkanmitkamuitjum duka dekagme, wají besen aidau oro, kuichik aina nujaichu,   <span class="verse" id="V19">19&#160;</span>Cristo numpe shiig pegkeg uwig makichkish tsuwatji atsugbau nuigtú tunamagchau aajakua imana nu,   <span class="verse" id="V20">20&#160;</span>yaunchuk nugkash najaneatsaig nunikti tibau aajakui, tujash yamai tsawan nagkanbauwa jui atumi anempau asa wantintugmake.   <span class="verse" id="V21">21&#160;</span>Cristo nunikbaunum atumek Apajuik dekaskeapi tajume, niina inanki nuigtú ememattai awajsauwa nui, nunin asamtai atumek dekaskeapi takujum Apajuinumiag dakagme.   </div><div class='p'> <span class="verse" id="V22">22&#160;</span>Yamaik atumek dekaskea nu umidau asajum pegkemtikbau ainagme, yachi aidaujai dekaskenum aneenitnume tabaunum, nuadui atumek pempeentunisjumek anentai pegkejai aneenitajum,   <span class="verse" id="V23">23&#160;</span>wagki atumek ataktú akinau ainagme, jaka besen aina nujaichu, Apajuí chichame jachau iwaku tuke auwa nujai.   <span class="verse" id="V24">24&#160;</span>Wagki agagbaunum tawai:  </div><div class='q'>“Ashí iyashik tuke dupayai,  </div><div class='q'>nuigtú ashí aentsú imanjiya duka, dupá yagkujijai betekai.  </div><div class='q'>Dupag kagawai, nunitai yagkují iyawai;   </div><div class='q'> <span class="verse" id="V25">25&#160;</span>tujash Apu Apajuí chichamega duka tuke auwai”.  </div><div class='m'>Juuwai yamajam chicham atumin etsegkamua nu.   </div><ul class='tnav'>
<li><a href='index.htm'>1 Pedro</a></li>
<li><a href='JAS05.htm'>&lt;</a></li>
<li><a href='1PE.htm'>1</a></li>
<li><a href='1PE02.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
