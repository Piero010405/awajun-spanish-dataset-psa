<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Filemón 1</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/PHM01.htm" />
</head>
<body>
<ul class='tnav'>
<li><a href='index.htm'>Filemón</a></li>
<li><a href='TIT03.htm'>&lt;</a></li>
<li><a href='PHM.htm'>1</a></li>
<li><a href='HEB01.htm'>&gt;</a></li>
</ul>
<div class="main">
 <div class='mt'>Pablo carta agaja Filemón awetimu   
</div><div class='chapterlabel' id="V0"> 1</div><div class='s'>Kumpamkagtamu </div> <div class='p'> <span class="verse" id="V1">1&#160;</span>Witjai Pabloitjai, Cristo Jesusan takaju asan achinkan pujusan yatsug Timoteojai kumpamjame anetaiju Filemogkah, jutiijai takatnum atuetai asamin;   <span class="verse" id="V2">2&#160;</span>nuigtú iina umayí anetai Apia, Arquipo jutiijai takat atuetutaiya nuna, nuigtush iglesia amina jeemin ijunaina nunashkam.   <span class="verse" id="V3">3&#160;</span>Apajuí iina Apajiya nunú, Apu Jesucristujai anentag wait anenjamag agkan pujutan amastinme.   </div><div class='s'>Pablo see tibau </div> <div class='p'> <span class="verse" id="V4">4&#160;</span>Mina Apajuijun aujkunuk amina pachisan tuke see tusanké ajai,   <span class="verse" id="V5">5&#160;</span>wagki antugkamjame, Apu Jesús aneamugmin nuigtú dekaskeapi tabaugminash, nuniau asam ashí Apajuí aentsji pegkejam aidau aneam nunashkam.   <span class="verse" id="V6">6&#160;</span>Apajuin segatjame wi dekaskeapi taja nunismek amesh dekaskeapi tame dui, Cristo aneau asá ashí pegkeg jutiiní dutikmain ajutjama nuna dekaati tau asan.   <span class="verse" id="V7">7&#160;</span>Shiig aneakun ichichmamjai ame anejatbaun antakun. Yatsujuh, Apajuí aentsji pegkejam aina dushakam aminig anentain ichichmamkaje.   </div><div class='s'>Pablo Onésimo chichamjukbau </div> <div class='p'> <span class="verse" id="V8">8&#160;</span>Nuadui, Cristo daajin, ju dutikata tumain ajutaig,   <span class="verse" id="V9">9&#160;</span>ayatak anenkai segajame. Wi, Pablo, muun wajasuitkun Cristo Jesusa chichame etsegbaunum achinkan pujusan,   <span class="verse" id="V10">10&#160;</span>Onésimo, wi cárcel pujusan Cristo pachisan etsejai antuk sujumankau asa mina uchijua imana nu, ataktú amina jeemin mina anú wait aneasam jukita.   </div><div class='p'> <span class="verse" id="V11">11&#160;</span>Yaunchuk tsawantaya duik amesh atsumainchauyi, tujash yamaik ameshkam wishakam atsumtai wajasé,   <span class="verse" id="V12">12&#160;</span>nuniku asamtai awagkin awetajame, mina utugtumainaitam dutiksag jukiti tusan,   <span class="verse" id="V13">13&#160;</span>amina yaimpamaina nuna, jui pujusá mina yainkati, yamajam chicham etsegbaunum achinkan pujag nuna tumainaitkun.   <span class="verse" id="V14">14&#160;</span>Tujash makichkish ame wakegatsminig dutiktanak wakekashmajai, ame mina yainbau wi takui dutikamu ai, dekas ame wakegamunum dutikamu atí tusan.   </div><div class='p'> <span class="verse" id="V15">15&#160;</span>Juna juniktasants ujumak tsawantai aminí kanakuitai, nunik ataktú ame jukim amijai tuke pujustatus,   <span class="verse" id="V16">16&#160;</span>tujash achikbaujai betekchau, achikbauwa aan nagkaemas yatsut aneetai minaig wajasé, tujash aminig aan nagkaemasayai, aentstí nunitaiya nuninchau, Apu Jesús nemagbaunum yatsut wajasú asa.   </div><div class='p'> <span class="verse" id="V17">17&#160;</span>Nuadui, ame minash kumpag anenjakmek, mina utugtumainaitam dutiksamek jukita.   <span class="verse" id="V18">18&#160;</span>Amina pegkegchau takagtamsau nuniachkush diwimjamkau akuish, minai idaisata.   <span class="verse" id="V19">19&#160;</span>Wi Pablon junak mina uwejui agatjame, wi akikmaktatjai; ame pujut jukimunum mina diwimjam nuna tumainaitkun.   <span class="verse" id="V20">20&#160;</span>Aajan yatsujuh, iina Apuji nemagbaunum aminiyan pegkejan wainkatasan wakegajai, nuniakum mina anentaijuish ichichtugta Cristo nemaju asam.   </div><div class='p'> <span class="verse" id="V21">21&#160;</span>Junak, dekas umiktatuapi tabaunum kajittsan agatjame, wagki wi segajam nu inagkeasmesh dutikattam nuna dekau asan.   <span class="verse" id="V22">22&#160;</span>Wi kanagtin minash umigtukta, wagki atum Apajuí aujtugsagmin, atumjai ataktú wainimainnash sujustata dui.   </div><div class='s'>Inagnaku kumpamkagtamu </div> <div class='p'> <span class="verse" id="V23">23&#160;</span>Epafras kumpamjamui, Cristo Jesús nemagbaunum wijai betek achinak egketa nunú,   <span class="verse" id="V24">24&#160;</span>dutiksag Marcos, Aristarco, Demas, Lucas aatus mina yaintin aina dushakam.   </div><div class='p'> <span class="verse" id="V25">25&#160;</span>Apu Jesucristo anentag wait anenkagtamujiya nu atumí wakanminish ajutjamtinme.  </div><ul class='tnav'>
<li><a href='index.htm'>Filemón</a></li>
<li><a href='TIT03.htm'>&lt;</a></li>
<li><a href='PHM.htm'>1</a></li>
<li><a href='HEB01.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
