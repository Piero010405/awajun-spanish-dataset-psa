<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Oseas 2</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/HOS02.htm" />
</head>
<body>
<ul class='tnav'>
<li><a href='index.htm'>Oseas</a></li>
<li><a href='HOS01.htm'>&lt;</a></li>
<li><a href='HOS.htm'>2</a></li>
<li><a href='HOS03.htm'>&gt;</a></li>
</ul>
<div class="main">
 
<div class='chapterlabel' id="V0"> 2</div><div class='q'> <span class="verse" id="V1">1&#160;</span>Nunik atumi yatsum aidau waketug kaunawagmatai  </div><div class='q'>atum chichagkujum:  </div><div class='q'>“Apajuín aentsji aidau” titinaitjume.  </div><div class='q'>Untsu nuwa aidau chichagkujum:  </div><div class='q'>“Wait anenjamu aidau” titinaitjume.   </div><div class='s'>Israel aents aidau Apajuín umigkachagbau </div> <div class='q'> <span class="verse" id="V2">2&#160;</span>Nuigtu Apajuí chichaak:  </div><div class='q'>“¡Wika Israel aents aidaunak  </div><div class='q'>nuwa nuwatkamua numamtin anentiajai,  </div><div class='q'>tujash ima minakek umigtukchau ainawai.  </div><div class='q'>Nuadui wika yamaik pachikchagtatjai.  </div><div class='q'>¡Atum dita uchiji aidautijum apu chichaman  </div><div class='q'>epegkin aidaunum chicham egketuatajum.  </div><div class='q'>Niig yamaik mina duwagchauwai,  </div><div class='q'>tuja wishakam niina aishichuitjai!  </div><div class='q'>Untsu wainak nuwa akika dutiktaijai betek wajá puja nuna idaisati!  </div><div class='q'>¡Niina pakiji aidaun shiig anemtika pujutsuk idaisati!   </div><div class='q'> <span class="verse" id="V3">3&#160;</span>Nuna nuniachkuig, jáanchjin awitkan  </div><div class='q'>nii yama akiinak wisu akiinauwa nunin awajsattajai.  </div><div class='q'>¡Dutikan uwejush nugka buku takasa pujumainchau awajsattajai!  </div><div class='q'>Dutika ai kitakai jinattawai.   </div><div class='q'> <span class="verse" id="V4">4&#160;</span>Tuja niina uchiji aina duka mina uchigchau ainawai,  </div><div class='q'>nunak nii pegkegchaun takamak wekagas uchigmaju asamtai,  </div><div class='q'>wika ditanak wait anenjachagtatjai.   </div><div class='q'> <span class="verse" id="V5">5&#160;</span>Israel aents aidauk nuwa akika dutiktai  </div><div class='q'>datsantainkachua nunin ainawai.  </div><div class='q'>Nunin asag chichainak:  </div><div class='q'>‘Mina pakig aidaun egaktajai,  </div><div class='q'>wi atsumamu aidaunak dita:  </div><div class='q'>yujumkan, yumin, jáanch lana najanamun,  </div><div class='q'>lino najanamun, aceiten, vinon, kugkuin aidaun  </div><div class='q'>aatus sujuinak wi wakegamun umigtin ainawai’,  </div><div class='q'>tuinawai.   </div><div class='q'> <span class="verse" id="V6">6&#160;</span>Tuidau asagmatai, jiinki yujasag pakijin igkugkainum tusan,  </div><div class='q'>jintanak jagki awajsattajai.   </div><div class='q'> <span class="verse" id="V7">7&#160;</span>Dutika ai, dita pakijin igkugtag tuinakush  </div><div class='q'>igkugchagtatui, tuja nuigtush wainkachagtatui.  </div><div class='q'>Nuninak: ‘Yama nagkamchakun aishinauwaitag nujai  </div><div class='q'>ima shiig pujuyajai, dekas niyai wakitkitjai’, titinai.   </div><div class='b'> &#160; </div> <div class='q'> <span class="verse" id="V8">8&#160;</span>“Tuja wika niina kuitamu asan,  </div><div class='q'>nii yuwatnunak, nii atsumamujinash  </div><div class='q'>ashí suwaitag nunak niig anentaimas diyatsui.  </div><div class='q'>Wika niinak oronash, platanash suwaitjai.  </div><div class='q'>Dutika aish nuna yajuak nii ememattin aidaun  </div><div class='q'>dakumag najanauwai.   </div><div class='q'> <span class="verse" id="V9">9&#160;</span>Nunin asamtai, wi nii yuatnun trigon, vinon,  </div><div class='q'>tuja nii asepaktinun lana, lino najanamu aidaun  </div><div class='q'>susauwaitag nunak imatiksanuk ashí atanjattajai,   </div><div class='q'> <span class="verse" id="V10">10&#160;</span>dutikakun niina pakiji aidau emtin wisu awikan inatsagtatjai.  </div><div class='q'>¡Nuna dutikai niina ayamjumainuk makichkish atsuttawai!   </div><div class='q'> <span class="verse" id="V11">11&#160;</span>Tuja maki makichik semanatin,  </div><div class='q'>maki makichik nantutin,  </div><div class='q'>maki makichik mijantin jiistamtaya nunak  </div><div class='q'>jiistamashti titatjai.  </div><div class='q'>Nuadui nuna jiistamak dakujinuwe nunak  </div><div class='q'>ataktuk nunikchattawai.   </div><div class='q'> <span class="verse" id="V12">12&#160;</span>Higo ajakbau ayá nuna, uva ajakbau ayá nujai pachis:  </div><div class='q'>Juka mina pakiig aidau sujusbau ainawai  </div><div class='q'>tusa emema puja nunak unuptuktatjai,  </div><div class='q'>dutika ai ikamia kuntin aidau ashí amutkatnai.   </div><div class='q'> <span class="verse" id="V13">13&#160;</span>Tuja dakumkamu aidaun emematak incienson apejakui,  </div><div class='q'>nuigtush mina kajimatjuki,  </div><div class='q'>niina pakijin pataetak  </div><div class='q'>patakumtain patakuma,  </div><div class='q'>nugkutain nugku nugkus iwagmamag weawai.  </div><div class='q'>Nuni wekagu asamtai wi suwimkan susattajai.  </div><div class='q'>Witjai Tuke Pujuun, nunak dekas tajai.”   </div><div class='s'>Apajuík niina aentsji Israel aents aidaunak aneawai </div> <div class='q'> <span class="verse" id="V14">14&#160;</span>“Aatus mina aentsug pegkegchaunum wekaekuish,  </div><div class='q'>wi jukin uwegshunum emattajai,  </div><div class='q'>dutikan ataktu mina anenti tusan  </div><div class='q'>shiig kuitamkattajai.   </div><div class='q'> <span class="verse" id="V15">15&#160;</span>Dutika unuinakan,  </div><div class='q'>niina nugken uva ajakbau ayá nunak  </div><div class='q'>imatiksanuk awagtuktatjai.  </div><div class='q'>Tuja muja Acoran pakaji pegkegchauwa nunak  </div><div class='q'>pegkeg awajsattajai,  </div><div class='q'>dutika ai nuwiyan yuwa pujustinai.  </div><div class='q'>Nuniak ataktu nagkama  </div><div class='q'>yama nagkamchak aya iman atatui,  </div><div class='q'>nuniak egiptunmaya jiinki shiig aneeya  </div><div class='q'>imanun anentaimtatui.   </div><div class='q'> <span class="verse" id="V16">16-17&#160;</span>Nuadui ataktu awagkig:  </div><div class='q'>‘Baaldauwaitjai’ tichatnai,  </div><div class='q'>dekas: ‘Wika aminuitjai’, tujuttinai.  </div><div class='q'>Ataktu awagkig wainka apajuímtai aidaun daajinak  </div><div class='q'>adaikashtin ati tusan idaimitkastatjai.  </div><div class='q'>Witjai Tuke Pujuu Israel aents aidaun Apajuíjinuk.  </div><div class='q'>Nunak dekas uminkatnun tajai.   </div><div class='b'> &#160; </div> <div class='q'> <span class="verse" id="V18">18&#160;</span>“Nunú tsawan jegamtaig,  </div><div class='q'>mina aentsug aidauk shiig agkan maaniamu atsaunum batsamsatnume tusan kuitamkagtatjai.  </div><div class='q'>Tuja kuntin aidau ditan waitkamainush atsutnai.   </div><div class='b'> &#160; </div> <div class='q'> <span class="verse" id="V19">19&#160;</span>“Israelah, wika aminak waji nuwaitkuish  </div><div class='q'>ataktu nuwatkattagme,  </div><div class='q'>ajumaish amek tuke mina duwag atinaitme.  </div><div class='q'>Wika aminak shiig senchi aneajame,  </div><div class='q'>nuadui amek dekas mina shiig duwag  </div><div class='q'>wi chicham umikbaunum nuwenin aina  </div><div class='q'>nujai betek nuwatkamu atatme.   </div><div class='q'> <span class="verse" id="V20">20&#160;</span>Wika aminak mina duwajun kuitamainaitag  </div><div class='q'>imatiksan kuitamkattagme,  </div><div class='q'>dutikakun ima aminak anettagme,  </div><div class='q'>nunú diisam, dekas juwapita mina apujuk tujuttinaitme.   </div><div class='q'> <span class="verse" id="V21">21&#160;</span>Israel aents aidauwah, nunú tsawan atina duwi  </div><div class='q'>wi yumin yutumtijatnaitjai,   </div><div class='q'> <span class="verse" id="V22">22&#160;</span>dutika ai, trigo, aceite, vino aatus shiig kuashat aitnai.  </div><div class='q'>Aatus Jezreel nugka duka shiig pegkeg  </div><div class='q'>ajak tsapau wajastinai.  </div><div class='q'>Witjai Tuke Pujuu Israel aents aidaun Apajuíjinuk.  </div><div class='q'>Juna taja nunak dekaskenum tajai.   </div><div class='q'> <span class="verse" id="V23">23&#160;</span>Mina aentsug aidaunak Israel nugkanum  </div><div class='q'>ima midauk agtinun batsastinaitjai.  </div><div class='q'>Dutikan chichagkun:  </div><div class='q'>‘Atumek mina aentsjuchu ayugme,  </div><div class='q'>tujash yamaik mina aentsug ainagme’, titinaitjai.  </div><div class='q'>Untsu dita chichagtuinak:  </div><div class='q'>‘¡Ametme iina Apajuíjig!’ tujutiagtinai.”   </div><ul class='tnav'>
<li><a href='index.htm'>Oseas</a></li>
<li><a href='HOS01.htm'>&lt;</a></li>
<li><a href='HOS.htm'>2</a></li>
<li><a href='HOS03.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
