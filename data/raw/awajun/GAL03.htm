<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Gálatas 3</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/GAL03.htm" />
</head>
<body>
<ul class='tnav'>
<li><a href='index.htm'>Gálatas</a></li>
<li><a href='GAL02.htm'>&lt;</a></li>
<li><a href='GAL.htm'>3</a></li>
<li><a href='GAL04.htm'>&gt;</a></li>
</ul>
<div class="main">
 
<div class='chapterlabel' id="V0"> 3</div><div class='s'>Wakaní Pegkejiya duka Jesucristui dekaskeapi tabaunum junawai </div> <div class='p'> <span class="verse" id="V1">1&#160;</span>¡Galacianmaya anentainkachu aidauwah! Atum jutii Jesucristo achigbauwa nu pachisa etsegjin, paan achigbau wainkajum anentaimtumainaitjum imatiksajum anentaimtibiujum nunash, ¿yaa chicham dekaskea nuna umikai tusash tsanugmajaje?   <span class="verse" id="V2">2&#160;</span>Juna aigkatnume tusan wakegajai: ¿Wakaní Pegkeji jukiuwaitjum dusha Moisés chicham umiktajum tibauwa nu umiamunmag jukiuwaitjum, atsa Jesucristui dekaskeapi tabaunum jukichukaitjum?   <span class="verse" id="V3">3&#160;</span>¿Waa imá anentainkachush ainagme? ¿Wakaní Pegkeji yaimpasmatai pegkeg nagkamau ainayatkugmesh, wagka: Jutiik kakanmamainaitji Apajuí wakegamu takastag takuik tajume?   <span class="verse" id="V4">4&#160;</span>¿Kuashat pegkeg takaidau asajum waitkam asauwaitjum duka wainkagmek waittsauwaitjum? Duka wainka waitkasbau ainatsjume.   <span class="verse" id="V5">5&#160;</span>Apajuí Wakaní Pegkejin atumin sujamas aents dutikmainchau aidaun atumin iwaintugma nunash, ¿Moisés chicham umiktajum tiuwa nu umiamunmag dutika, atsa chicham etsegbau antukjum dekaskeapi tau asagmin dutikatsuak?   </div><div class='s'>Apajuí Abrahamjai chicham apakbau </div> <div class='p'> <span class="verse" id="V6">6&#160;</span>Nunisag “Abrahamak Apajuiyai dekaskeapi tujakua dui, Apajuishkam pegkeg diisui”.<a href="#FN1" class="notemark">*<span class="popup">Gn. 15.6.</span></a>   <span class="verse" id="V7">7&#160;</span>Nunin asamtai jujú dekaatajum, Abraham weantu aina duka, Apajuiyai dekaskeapi tuina nu ainawai.   <span class="verse" id="V8">8&#160;</span>Nuna pachis yaunchuk agagbau aajakua nuna dekau asa, judiochu aidaush dekaskeapi tiagtai Apajuí pegkeg ainagme tama agtina nuna emtika Abrahaman yamajam chichaman ujaak: “Ashí nugkanmaya aents aidauk aminí pegkegnum yaigbau agtinai”,<a href="#FN2" class="notemark">†<span class="popup">Gn. 12.3.</span></a> tiuwai.   <span class="verse" id="V9">9&#160;</span>Nu aatus asamtai Apajuiyai dekaskeapi tuina duka, Abraham dekaskeapi tiuwa nujai betek pegkegnum yaigbau ainawai.   </div><div class='p'> <span class="verse" id="V10">10&#160;</span>Tuja ashí aents chicham umiktina nuwi kajinas anentaimaidauk, bakumatnum batsatainawai. Wagki, agagbaunum: “Chicham umiktin papinum agagbauwa nuna aents imatiksag umiinachuk suwimkan jukitnume”,<a href="#FN3" class="notemark">‡<span class="popup">Dt. 27.26.</span></a> tawa dui.   <span class="verse" id="V11">11&#160;</span>Nuadui juka paantai, Apajuik makichik aentsnakesh Chicham umiktin aajakua nuna umiau asamtai pegkeg ainagme tatsui. Wagki agagbaunmag: “Pegkejan takaa duka imá dekaskeapi tabauwaik tuke pujutnai”,<a href="#FN4" class="notemark">§<span class="popup">Hab. 2.4.</span></a> tawai.   <span class="verse" id="V12">12&#160;</span>Chicham umiktina duka Apajuin dekaskeapi tuidau tuke pujutnai tatsui, nuadui chicham umiktina nuig, “Aents chicham umiktina nuna imatiksag umiauk, nu umiamua duik tuke pujutnai”,<a href="#FN5" class="notemark">*<span class="popup">Lv. 18.5.</span></a> tawai.   </div><div class='p'> <span class="verse" id="V13">13&#160;</span>Cristo jutiinak agkanmitkagbauwai chicham umiktina nu umiachbaunum suwimak jumaina nunak. Ni iina ayamjutpakta tau asa suwimkan juwak mantamdauwai, nunisag agagbaunmashkam: “Aents maamua nu numinum nenam awa duka, Apajuí aents tikima katsek tudaugtin dutikatajum tibau asa dutikam awai”, tawai.   <span class="verse" id="V14">14&#160;</span>Nunak Apajuí Abrahaman pegkejan anagkuauwa nunash, judiochu aidaush Cristo Jesús dekaskeapi tabauwai, Apajuí Wakaní Pegkejin anagtamauwa nunash jukitnume tabaunum nunikui.   </div><div class='s'>Chicham umiktina duka Apajuí anagkagtuamujiya nunak emegkaumaitsui </div> <div class='p'> <span class="verse" id="V15">15&#160;</span>Yatsug aidauh, aents aidauti nunitaijiya nuna pachisan tajime: Makichik aents tikich aentsjai chichaman apainak papinum agajag nuní atí tusa firmamunak,<a href="#FN6" class="notemark">†<span class="popup">Chicham firma tawa juka iina chichamenig tumainchau asamtai, nuigtush yapajiash tumainchauwa dui jutiksaik ukuaji.</span></a> makichkish nuna esaktumainuk, nuigtú eketus dutikmainush atsawai.   <span class="verse" id="V16">16&#160;</span>Apajuí Abrahaman, niiní akiinak weagtina nunash kuashat anagkuauwai. Agagbauwa nuig kuashat taku tumaina dutikag, “akiinkau aidau” tatsui, ayatak makichkin tawai: “Aminiya akiinau”, jui dekanui makichkin tawa nu, nunak Cristun taku tawai.   <span class="verse" id="V17">17&#160;</span>Wi tajim duka juuwai: Apajuí Abrahamjai Cristun pachisag chichaman apakú aina nunak dutiksag kuitamkauwai, dutikamu asamtai cuatrocientos treinta mijan nagkaemai chicham umiktin asauwa nuwish Apajuí anagkagtuamua duka nunisag juwakui.   <span class="verse" id="V18">18&#160;</span>Apajuí anagtamauwa nunú chicham umiktina nu umiaku jumainaitkuig, ni anagtamauwa duka wainak amainai. Tujash Apajuik Abrahamnak anenjauch amastatjame tusa anagkuauwai.   </div><div class='p'> <span class="verse" id="V19">19&#160;</span>Aatus aish, ¿wajinma atsumnawa chicham umiktina dusha? duka ayatak aents aidau betek umiachbaujiya nunú iwaintukta tabaunum dutikamu aajakui, nunú nuniai Apajuí Abrahaman “aminiya akiinatnai” tusa anagkuauwa nu akiinauwai. Chicham umiktina nunak Apajuí angelan Moisesan awetim ujakui dutikam niishkam aents aidaun ujakui.   <span class="verse" id="V20">20&#160;</span>Tujash Apajuí makichkia nu Abrahaman anagkuauwa nunak tikich tití tusag atsumjachui, nigki igkua amastinaitjame tiuwai.   </div><div class='s'>Chicham umiktina duka Cristo dutikauwa dui nagkankauwai </div> <div class='p'> <span class="verse" id="V21">21&#160;</span>¿Nuna tawa nunash chicham umiktina duka Apajuí anagkagtuamu aina nujaig betekchauwai takug tawa? Duka makichkish nuninchauwai; wagki Chicham umiktina nu pujutan sukagtumainaitkuig Chicham umiamunum pegkeg ainagme tama amainaitji.   <span class="verse" id="V22">22&#160;</span>Tujash Agagbaunmag ashí aentsuk tudau achikbauwa nunin ainawai tawai, nunak ya aidauwa Jesucristun dekaskeapi tuinawa, nu Apajuí uwemat anagkagtuamua nuna jukitnume tujamu asa.   </div><div class='p'> <span class="verse" id="V23">23&#160;</span>Nu eke dekaskeapi titina nu taatsaigkik, Chicham umiktina duka aentsun achijá chimpia epena numamtuk awajam asauwaitji, jutii dekaskeapi titina nu Cristo dakainaku batsatu asaja.   <span class="verse" id="V24">24&#160;</span>Chicham umiktina duka, inak uchi aidaun kuitamama numamtuk kuitamjamajakui, Cristo taamtai niiní dekaskeapi tuinak pegkejaitme tama agtinme tujamu asa.   <span class="verse" id="V25">25&#160;</span>Tujash yamaik Jesusai dekaskeapi tuidau asaja, Chicham umiktina duka atsumnatsui.   </div><div class='p'> <span class="verse" id="V26">26&#160;</span>Cristo Jesús dekaskeapi tabaunum ashí atumek Apajuí uchijí wajasuitjume,   <span class="verse" id="V27">27&#160;</span>wagki ashí Cristui yamimaku ainajum duka Cristunu ainajum nunú iwainmamkata tabaunum nunikuitjume. Nuniku asaja ni wajukea nuninaji.   <span class="verse" id="V28">28&#160;</span>Nuniku asajum juka judiowai, juka griegowai, juka inataiyai, juka inashtaiyai, juka aishmagkui, juka nuwai tabauk atsawai, wagki Cristo Jesús nemagbaunmag ashí atum aidautigmek makichkia nunin ainagme.   <span class="verse" id="V29">29&#160;</span>Atumek Cristunu asajum Abraham weantu ainagme, nunin asajum Apajuí anagkuauwa dushakam imatiksagmek jukitin ainagme.   </div><ul class='tnav'>
<li><a href='index.htm'>Gálatas</a></li>
<li><a href='GAL02.htm'>&lt;</a></li>
<li><a href='GAL.htm'>3</a></li>
<li><a href='GAL04.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V6">3:6</a>
<span class="ft">Gn. 15.6.</span></p>
<p class="f" id="FN2"><span class="notemark">†</span><a class="notebackref" href="#V8">3:8</a>
<span class="ft">Gn. 12.3.</span></p>
<p class="f" id="FN3"><span class="notemark">‡</span><a class="notebackref" href="#V10">3:10</a>
<span class="ft">Dt. 27.26.</span></p>
<p class="f" id="FN4"><span class="notemark">§</span><a class="notebackref" href="#V11">3:11</a>
<span class="ft">Hab. 2.4.</span></p>
<p class="f" id="FN5"><span class="notemark">*</span><a class="notebackref" href="#V12">3:12</a>
<span class="ft">Lv. 18.5.</span></p>
<p class="f" id="FN6"><span class="notemark">†</span><a class="notebackref" href="#V15">3:15</a>
<span class="ft">Chicham firma tawa juka iina chichamenig tumainchau asamtai, nuigtush yapajiash tumainchauwa dui jutiksaik ukuaji.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
