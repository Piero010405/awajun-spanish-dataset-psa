<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Números 13</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/NUM13.htm" />
</head>
<body>
<ul class='tnav'>
<li><a href='index.htm'>Números</a></li>
<li><a href='NUM12.htm'>&lt;</a></li>
<li><a href='NUM.htm'>13</a></li>
<li><a href='NUM14.htm'>&gt;</a></li>
</ul>
<div class="main">
 
<div class='chapterlabel' id="V0"> 13</div><div class='s'>Canaán nugkan dekaatnume tusa aents ishiakbau </div> <div class='r'>(Dt. 1.19-25)  </div><div class='p'> <span class="verse" id="V1">1&#160;</span>Tuke Pujuu Moisésan chichajak:   <span class="verse" id="V2">2&#160;</span>“Ujumak aents yajuakam ishiakta wi atumin Canaán nugkan amastatag nuna dekaa ukuutinme. Israela uchiji doce wegantu aina nuwiya aents wajiu, chichame antugtai aidau maki makichik etegjam ishiakta”, tiuwai.   <span class="verse" id="V3">3&#160;</span>Tusa tima Moisés Tuke Pujuu tibaun umiak, Parán nugkanum pujus aentsun ishiakui. Nunú aents aidauk wajiu chichame antugtai aajaku ainawai.   </div><div class='b'> &#160; </div> <div class='p'> <span class="verse" id="V25">25&#160;</span>Dutika ishiakbau cuarenta tsawan yujasag nugka dekaawag waketug, Parán nugkanum uwejush aajakua nuwi   <span class="verse" id="V26">26&#160;</span>yaakat Cades kaunawajui. Nunikag nuwi Moisés, Aarón, ashí Israel aents aidau aatus batsatun dita yujasa wainkamu aidaun ujakajui. Dutikawag nunú nugkanmaya yujág juki ejegamunashkam iwaintukajui.   <span class="verse" id="V27">27&#160;</span>Nuadui Moisésan chichajuinak:  </div><div class='p'>“Nugka dekaatajum tusa ame tukagtiamin wemaji. Nunika jegaa wainkamji. Dekas nugkak shiig pegkeje, ajakash shiig tsapagmae, tagkush shiig muumpagmae, nuwiya yujág juki itaaji”, tusa iwaintuidau.   <span class="verse" id="V28">28&#160;</span>“Tujash nunú nugkanum aents batsata duka senchigtin agmae. Yaakat aidaushkam shiig múun makichkish utumainchau peeja apakbau agmae. Tuja nuigtushkam gigante Anac aajakua nunú wegantu aidau batsatu wainkamji.   <span class="verse" id="V29">29&#160;</span>Untsu Néguev nugkanum Amalec aents aidau batsaamae. Tuja hitita aents aidau, Jebús aents aidau, amorreo aents aidau mujanum batsaamae. Untsu nayantsanmanini, tuja namak Jordágnum canaágnumia aents aidau batsaamae”, tuidau.   </div><div class='p'> <span class="verse" id="V30">30&#160;</span>Nuna antukag Israel aents aidau Moisésjai ijunag batsamas pampaidaun Caleb antuk itatmikak chichajak:  </div><div class='p'>“¡Tutsuk dekas shiyakagmi, nunika maania depetmaka nunú nugka ii jukimi! ¡Dekas iik depetmaktatji!” tau.   </div><div class='p'> <span class="verse" id="V31">31&#160;</span>Tusa tutai niijai shiyaku aidau chichainak:  </div><div class='p'>“¡Atsa, iik nunú aents aina nujaig maanimaitsuji, wagki ditak iina nagkaetamsau senchigtin ainawai!” tuidau.   <span class="verse" id="V32">32&#160;</span>Tusag Israel aents aidaun chichajuinak:  </div><div class='p'>“Auk ii nugka dekaami tusa shiyakmayag duka pegkegchauyi. Tuja nunú nugkanmaya aidauk nuwiya aents aidaunash main ainawai. Nuigtushkam nuwiya aents aidauk múun esajam ishamain agmayi.   <span class="verse" id="V33">33&#160;</span>Tuja nuigtushkam gigante Anac aajakua nunú wegantu aidau batsatu wainkabiaji. Ditajai apatkamak iik manchia nunin wantinbaiji, tuja ditashkam nuninuk diijatiagmayi”, tuidau.   </div><ul class='tnav'>
<li><a href='index.htm'>Números</a></li>
<li><a href='NUM12.htm'>&lt;</a></li>
<li><a href='NUM.htm'>13</a></li>
<li><a href='NUM14.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
