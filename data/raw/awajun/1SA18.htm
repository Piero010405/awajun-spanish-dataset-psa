<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 1 Samuel 18</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/1SA18.htm" />
</head>
<body>
<ul class='tnav'>
<li><a href='index.htm'>1 Samuel</a></li>
<li><a href='1SA17.htm'>&lt;</a></li>
<li><a href='1SA.htm'>18</a></li>
<li><a href='1SA19.htm'>&gt;</a></li>
</ul>
<div class="main">
 
<div class='chapterlabel' id="V0"> 18</div><div class='s'>Jonatán Davidjai chichaman umikbau </div> <div class='p'> <span class="verse" id="V1">1&#160;</span>David Saúljai chichas inagnakmatai, Jonatán Davitan shiig kumpauchiji wajasui. Nuadui Davitan senchi anejakui niina iyashin aneemaina imatikas.   <span class="verse" id="V2">2&#160;</span>Tuja Saúlchakam nunú tsawantaik mina takagtin ati tusa apusauwai. Dutikau asa niina apaji jenig awagkichui.   <span class="verse" id="V3">3&#160;</span>Tuja Jonatán Davidjai dita umiktinjin tudayinak: “Dekas iik atakea duwish tuke kumpaji amí”, tiajui, wagki Davitan niina iyashin aneemaina imatikas aneau asa.   <span class="verse" id="V4">4&#160;</span>Nuigtushkam Jonatán jáanchin nii nugkuagbaujin awimak, puyagjin, flecha nagkimtaijin, akachumtaijin aatus Davitan susauwai.   </div><div class='p'> <span class="verse" id="V5">5&#160;</span>Davitak filisteo aidaujai maaniati tusa awemam maaniakug tuke depetmau asamtai, Saúl suntag aidaun apuji adaikauwai. Dutikamtai suntag aidauk ashí shiig aneasajui, nunisag suntaja apuji aidaushkam shiig anentuidau.   </div><div class='s'>Saúl Davitan kajegkamu </div> <div class='p'> <span class="verse" id="V6">6&#160;</span>Dutika David Goliatan maamtai suntag aidau waketug miniagtai, tuké nunin asag Israel aentsu yaaktaji aidaunmaya nuwa aidauk apu Saúlan igkugtasag ashí jiinjajui. Nuninak shiig aneasag kantamainak, nantsemainak, pandero aidaun, platillo aidaun aatus awatuidau.   <span class="verse" id="V7">7&#160;</span>Imatuinak:  </div><div class='q'>“Saúl mil aentsun kajegke,  </div><div class='q'>untsu David kajegke diez mil aentsun”,  </div><div class='m'>wajaidau.   <span class="verse" id="V8">8&#160;</span>Nunú Saúlan shiig awajkachui. Nuadui senchi kajeka chichaak: “David diez mil aentsun mae tusag ima senchi eme anentuinawai. Tuja minak ayatak mil aentsnak mae tujutuinawai. ¡Ima apu adaitanak awajsaje!” tau.   </div><div class='p'> <span class="verse" id="V9">9&#160;</span>Duwi nagkamas Saúl Davitan kajejujakui.   <span class="verse" id="V10">10&#160;</span>Tuja kashinia nuadui Apajuí awemamu wakan pegkegchau Saúlan egkemtujui. Dutikam niina pujusa inamtaijin pujus imaanjaujai betek wajas pujau. Tuja David nuwi niijai pujus tuke arpan awatin asa awatak eketu. Nuniai Saúl nagkin takus eketu.   <span class="verse" id="V11">11&#160;</span>Nunik eketu Davitan tanishjai ijumjan achia maatjai tusa aketkauwai. Dutikam tsuntsumun jimajá uwetjauwai.   </div><div class='p'> <span class="verse" id="V12">12&#160;</span>Dutika maachu asa Saúl Davitan ishamau, wagki Tuke Pujuuk niina yaitsuk Davitan yayau asamtai.   <span class="verse" id="V13">13&#160;</span>Nuadui niijai pujaun jiikiuwai. Dutika mil suntag aidaun apuji adaikauwai. Dutika ai ditajai ijunjag yujas maaniak wekaesati tusa. Dutikamu asa Davitak Saúla pujusa inamtaijinig pujujakchauwai, tuké maaniak wekagajakui.   <span class="verse" id="V14">14&#160;</span>Tuja Tuke Pujuu yayamu asa nii takamujia duka ashí pegkeg aajakui.   <span class="verse" id="V15">15&#160;</span>Nuadui Saúl Davitan ishamau, wagki Davitak Tuke Pujuu yayamu asa shiig takau asamtai.   <span class="verse" id="V16">16&#160;</span>Nuadui Israel aents aidau Judá aents aidaujai Davitan ashí wakegaidau. Wagki maaniamu ataik, nii chichakmatai maaniawag depetmak kaunaidau asag.   </div><div class='p'> <span class="verse" id="V17">17&#160;</span>Makichik tsawantai Saúl Davitan chichajak:  </div><div class='p'>“Mina nawantug emkau Merab puja nujai nuweatjame. Tuja nunú jukitag takumek Tuke Pujuu daajin filisteo aidaujai maaniam depetmakta”, tiuwai.  </div><div class='p'>Nunak nigkik maumainchau dekapeak filisteo aidau maatnume tusa tiuwai.   </div><div class='p'> <span class="verse" id="V18">18&#160;</span>Tusa tama David ayaak:  </div><div class='p'>“Wika wainkauchitjai, mina pataag aidaushkam wainkauch ainawai. Wisha nuninnush ame apuitam ibaumin nawanjinash jumainkaitag”, tau.   </div><div class='p'> <span class="verse" id="V19">19&#160;</span>Tuja David nuwenatin tsawan jegamtai, nii anagkuayatak Davita sumainun yapajia, tikich aents Adriel yaakat Meholánmaya aajakua nuwi nawanjin sujukui.   </div><div class='p'> <span class="verse" id="V20">20&#160;</span>Untsu Saúla tikich nawanji Mical Davitan wakekauwai. Nuna Saúl dekaa shiig aneasui,   <span class="verse" id="V21">21&#160;</span>wagki nii anentaimas: “Dekas auna susatjai, dutikan ame tsanugta tusan inagtajai. Dutika ai tsanugmatai, filisteo aidau Davitan maatnume”, tau asa tiuwai. Nuadui ataktu Davitan chichajak:  </div><div class='p'>“Yamaik dekas mina nawantug jukittame”, tiuwai.   </div><div class='p'> <span class="verse" id="V22">22&#160;</span>Nuna tusa Saúl niina inake aidaun chichajak:  </div><div class='p'>“Davitai wetajum nunikjum tikich antuinachbaunum ima niijaig chichaakjum: ‘Mina nawanjun jukiti tusa apu shiig senchi wakejutpawai, nuniau asamtai ayu tita, tuja niina inake aidautishkam ame eme anentaji’ titajum”, tiuwai.   </div><div class='p'> <span class="verse" id="V23">23&#160;</span>Tusa tima shimutka ujainam nii ayaak:  </div><div class='p'>“Atumesh anentaimsakjuah, ¿wi wainkauch ujunauchitag juninnush apu nawanjinash jumainkaitag? Kame nii taunash itugkatjaki, ayu titajai”, tiuwai.   </div><div class='p'> <span class="verse" id="V24">24&#160;</span>Tusa timatai Saúla inake aidau waketug jegawag nuna Saúlan ujakajui.   <span class="verse" id="V25">25&#160;</span>Nuna dekaa Saúl filisteo aidau Davitan maatnume tau asa:  </div><div class='p'>“Nuwa juamunum aishmag tuke akikbau aina nuna akikmamainun filisteo aidau kati chuchuken cien tsupijug yajuak sujusti. Dutik iikmaktag tajai filisteo aidau iina amupakua nuna iikatag tau asan, tawai tusajum David ujaktajum”, tiuwai.   </div><div class='p'> <span class="verse" id="V26">26&#160;</span>Tusa timatai Saúla inake aidau nuna Davitan ujakajui. Tusa ujakam Davidchakam nuna dutikan apu nawanjin jukitjai tau asa shiig aneasui.  </div><div class='p'>Nunú tsawan nuwenatin jegatsaig,   <span class="verse" id="V27">27&#160;</span>David niina suntaji aidaun yajuak wee doscientos filisteo aidaun kajegkajui.  </div><div class='p'>Dutika tsupijug yajuak apun ejetuauwai, niina nawanjin jukitag tau asa. Dutikamtai niina nawanji Micaljai nuweauwai.   </div><div class='p'> <span class="verse" id="V28">28&#160;</span>Tujash Tuke Pujuu Davitan yayau asamtai, niina nawanji Micalchakam senchi aneau.   <span class="verse" id="V29">29&#160;</span>Nuna diis Saúl Davitan yaunchuk ishamajakbaunak nagkaesau senchi ishamau. Nuadui tuke niina shiwaaji wajasui.   </div><div class='p'> <span class="verse" id="V30">30&#160;</span>Filisteo aents aidaun apuji aidau, dita suntaji aidaujai Israel aents aidaun jeteagtaik, Saúla suntaji apuji aidaun nagkaesau David ima senchi depetmajakui. Nuadui Israel aents aidauk eme anentujaku ainawai.   </div><ul class='tnav'>
<li><a href='index.htm'>1 Samuel</a></li>
<li><a href='1SA17.htm'>&lt;</a></li>
<li><a href='1SA.htm'>18</a></li>
<li><a href='1SA19.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
