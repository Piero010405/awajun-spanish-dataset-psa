<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 1 Reyes 6</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/1KI06.htm" />
</head>
<body>
<ul class='tnav'>
<li><a href='index.htm'>1 Reyes</a></li>
<li><a href='1KI05.htm'>&lt;</a></li>
<li><a href='1KI.htm'>6</a></li>
<li><a href='1KI08.htm'>&gt;</a></li>
</ul>
<div class="main">
 
<div class='chapterlabel' id="V0"> 6</div><div class='s'>Apajuí emematku ijuntain Salomón jegamkamu </div> <div class='p'> <span class="verse" id="V1">1&#160;</span>Salomón apu wajas kampatum mijan ejeyi, nuigtu ipak usumta nuna achika nantu kampatuma nunú Ziv tutai taka jimaituk wegai, jega Apajuí emematku ijuntain jegamkatatus nagkamauwai. Nunak Israel aents aidau Egipto nugkanum batsatu jiinjauwa duwi nagkamsa dekapajam cuatrocientos ochenta mijan weamunum nagkamauwai.   </div><div class='p'> <span class="verse" id="V2">2&#160;</span>Jega Apajuí emematku ijuntain Salomón jegamkauwa nuna esantig veintisiete dekapamu, wegkanti nueve dekapamu, tuja yakinti trece nuigtu jimaituk dakapamu aajakui.   <span class="verse" id="V3">3&#160;</span>Tuja jega jegamku ajigbau waitinum jegantatak aajakua nuna esantig, jega wegkantijai betek nueve dekapamu aajakui, untsu wegkantig cuatro dekapamu, nuigtu jimaituk aajakui.   <span class="verse" id="V4">4&#160;</span>Nunú jeganum wajasa niimtai aidaun najanak, jiju aidaun ajintuk umikui.   <span class="verse" id="V5">5&#160;</span>Nuigtushkam sacerdote aidau, dita takataiji aidaun chimpiawag kuitamkagtinun nunú jega yantamen achimtika jegamkauwai. Dutika kampatum tesauwai.   <span class="verse" id="V6">6&#160;</span>Nunú jeganum yama nagkamchaku tesaamu aajakua nuna wegkantig jimag dekapamu, nuigtu veinticinco centímetro aajakui. Untsu nuna yakin tesaamua nunú jimag dekapamu nuigtu setenta centímetro aajakui. Tuja nuna yakin inagnamu tesaamua duka tres dekapamu nuigtu quince centímetro aajakui. Nunú jeganak yaigchinum nagkama yakí iwakag jegamkauwai. Nunak dutik jegamkauwai wagki jega pegkejam jegamkamua nuna numi iju chigkawai tusa.   <span class="verse" id="V7">7&#160;</span>Jega pegkejam Apajuí emematku ijuntain jegamkug kaya pakamamu aidaun shiig umikbaun nuna ekenag jegamkajui. Nuadui martillo, jacha, tikich jiju najanamu aidauwaikish awatbauk makichkish antukachui.   <span class="verse" id="V8">8&#160;</span>Tuja jega pegkejam jegamkamunum nuwi achimtika jegamkamu aajakua nuna waitijig untsugnumanini aajakui. Untsu nuwi waya yaki wataig papaja tentea iwakbau aajakui.   </div><div class='p'> <span class="verse" id="V9">9&#160;</span>Tuja Apajuí emematku ijuntai jegamnak ashí uminkamtai, inagnak setug dakagbaun yakí pataja umikui.   <span class="verse" id="V10">10&#160;</span>Tuja nuigtushkam nunú jeganum achimtika ashí tentea jegamkauwai. Nunak nuwi waji aidau chimpia kuitamkatnun dutikauwai. Tuja duka numi ajinka emetjamu aajakui. Untsu maki makichik tesaamu aajakua nuna yakintig jimag dekapamu nuigtu veinticinco centímetro aajakui.   </div><div class='p'> <span class="verse" id="V11">11&#160;</span>Nuna ashí ashimkamtai Tuke Pujuu Salomógkan chichajak:   <span class="verse" id="V12">12&#160;</span>“Ame Apajuí emematku ijuntai múun jegamam nuna pachisan tajame: Shiig pujusam mina chichameg umiktin agagbau aina nunú betek umiakminig, wi amina apa Davitan anagkuawaitag nunak imatiksanuk amina yayaakun umiktatjai.   <span class="verse" id="V13">13&#160;</span>Tuja Israel aents aidautigminak makichkish idaisashtinaitjime, wi atumnak tuke kuitamkatnaitjime”, tiuwai.   </div><div class='p'> <span class="verse" id="V14">14&#160;</span>Aatus Salomón jega múun Apajuí emematku ijuntai atinun jegamak ashimkauwai.   <span class="verse" id="V15">15&#160;</span>Dutika nuna initken setug dakagbaun anujug shiig umikui. Untsu nugkanum numi pino dakagbaun papaja shiig umikui.   <span class="verse" id="V16">16&#160;</span>Tuja nuigtushkam jega nagkatkamunum makichik tesauwai, dutika nunú tesaamua nunú “shiig pegkejam”<a href="#FN1" class="notemark">*<span class="popup">“Shiig pegkejam” tawa nunak apach chichamnum “lugar santísimo” tawa nuna taku tawai.</span></a> tutai atinun setug dakagbauwai yakí nagkama shiig pegkejan umikui.   <span class="verse" id="V17">17&#160;</span>Tuja tikich tesaamu ayatak “pegkejam” tutai aajakua nuna esantig dieciocho dekapamu aajakui.   <span class="verse" id="V18">18&#160;</span>Tuke Pujuu emematku ijuntai jegamkamu aajakua nuna initkenig setug dakagbau shiig anujamunum taumi yagkug aidau, yujág aidau dakumjamu aajakui.   </div><div class='p'> <span class="verse" id="V19">19&#160;</span>Nunú jeganum tesaamu “shiig pegkejam” tutainum chicham umiktinun Tuke Pujuu agagbau egkeamu arca asatnun Salomón shiig umikui.   <span class="verse" id="V20">20&#160;</span>Nunú tesaamu shiig pegkejam tutai aajakua nuwi waya dekapamak esantig nueve aajakui. Tuja wegkantishkam nueve dekapamu aajakui. Tuja yakintishkam nueve dekapamu aajakui. Tuja Apajuí emematku incienso patasa apetain Salomón numi setjun najana orojai ukatkauwai. Dutika nunú tesaamu shiig pegkejam tutainum nuna niimtikas apusauwai.   <span class="verse" id="V21">21&#160;</span>Tuja nuigtushkam jega Apajuí emematku ijuntai jegamkamunak oron ukatkauwai, dutika nuwi tesaamu shiig pegkejam tutainashkam oron ukatuk umikui. Dutika ashimak nuna waitijin cadena oro najanamu aidaun detujui.   <span class="verse" id="V22">22&#160;</span>Aatus ashí oron ukatuk emau asa, Apajuí emematku patasa apetai aajakua nunashkam dutiksag ukatuk umikui.   </div><div class='p'> <span class="verse" id="V23">23&#160;</span>Tuja nuigtushkam jega tesaamu shiig pegkejam tutainum asatnun, jimag querubigkan dakumak numi olivo tutayai najanauwai. Nunú aidaun esantig cuatro dekapamu aajakui.   <span class="verse" id="V24">24&#160;</span>Nuna nanapeg maki makichik jimag dekapamu nuigtu veinticinco centímetro aajakui. Nuniau asa mai apatkam ipak usumat dekapamu nuigtu jimaituk aajakui.   <span class="verse" id="V25">25&#160;</span>Nunú dakumka najanamu jimag aajakua nuna esantig mai betekak aajakui. Niimeshkam betek aajakui.   <span class="verse" id="V26">26&#160;</span>Nuna yakinti aidauk cuatro dekapamu nuigtu jimaituk aajakui.   <span class="verse" id="V27">27&#160;</span>Nuna Salomón juki jega tesaamu shiig pegkejam tutai aajakua nuwi awayauwai. Nunú aidaun nanapeg yapaag aajakui. Nuniau asa tikichia nuna nanape mena nunini awa nunú tanishan antig aajakui. Untsu tikichia nuna nanape untsuja nuni awa nunú tikich tanishan antig aajakui. Tuja tikich nanapega duka mai igkunia antiinik aajakui.   <span class="verse" id="V28">28&#160;</span>Nunashkam Salomón oron ukatkauwai.   </div><div class='p'> <span class="verse" id="V29">29&#160;</span>Nuna dutika jega initken, tuja awankenishkam querubin aidaun nanamtinun taumi dakumjauwai. Dutikak nuigtushkam palmera aidaun, yagkug aidaun dakumjauwai.   <span class="verse" id="V30">30&#160;</span>Tuja jega initken nugkanum setug dakagbau shiig batsaka umikbau aajakua nunashkam agaajijaí oron ukatkauwai.   <span class="verse" id="V31">31&#160;</span>Untsu nunú jeganum tesaamu shiig pegkejam tutaya nuwi wayaku ujatain jimag waitin numi olivon najanauwai. Nunú waiti nujamkatin aidau ajigbauk, cinco yantamjintin dakagbau asa yantagtaju aajakui.   <span class="verse" id="V32">32&#160;</span>Tuja jimag waiti najanamu aajakua duka numi olivo najanamu aajakui. Nunú waitinum Apajuí aentsji nanaptin aidau taumi dakumjamu aajakui. Nuigtushkam palmera aidau, yagkug aidau dutiksaik dakumjamu aajakui. Tuja nunashkam oron ukatkauwai.   </div><div class='p'> <span class="verse" id="V33">33&#160;</span>Tuja jega Apajuí emematku ijuntai jegamkamun waitiji nujamkatnunashkam numi olivo cuatro dekapa tsupija ajigbau aajakui.   <span class="verse" id="V34">34&#160;</span>Nuna waitijig jimag najanamu asa mai ujanajakua duka pino najanamu aajakui.   <span class="verse" id="V35">35&#160;</span>Nuwishkam querubin nanaptin aidau, palmera aidau, yagkug aidau taumi dakumja oro ukatkamu aajakui.   <span class="verse" id="V36">36&#160;</span>Tuja nunú jeganum atrio tutai agkajua nunashkam kaya pakamamu aidaun kampatuma imania ekenag tentea umikui.   </div><div class='p'> <span class="verse" id="V37">37&#160;</span>Apajuí emematku ijuntain jegamkug nantu Ziv tawa duwi nagkamauwai. Nunak Salomón apu wajas ipak usumat mijan inamak pujus nagkamauwai.   <span class="verse" id="V38">38&#160;</span>Dutika nagkama nii apu wajas inabaujin once mijanan ejeyi, nantu ochoa nunú Bul tutai takau ai, ashí umikui. Tuja ashí ijumjamak nunú jeganak siete mijanai umikui.   </div><ul class='tnav'>
<li><a href='index.htm'>1 Reyes</a></li>
<li><a href='1KI05.htm'>&lt;</a></li>
<li><a href='1KI.htm'>6</a></li>
<li><a href='1KI08.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V16">6:16</a>
<span class="ft">“Shiig pegkejam” tawa nunak apach chichamnum “lugar santísimo” tawa nuna taku tawai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
