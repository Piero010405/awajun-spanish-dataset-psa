<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Jonás 4</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JON04.htm" />
</head>
<body>
<ul class='tnav'>
<li><a href='index.htm'>Jonás</a></li>
<li><a href='JON03.htm'>&lt;</a></li>
<li><a href='JON.htm'>4</a></li>
<li><a href='MIC01.htm'>&gt;</a></li>
</ul>
<div class="main">
 
<div class='chapterlabel' id="V0"> 4</div><div class='s'>Jonás kajekbau </div> <div class='p'> <span class="verse" id="V1">1&#160;</span>Apajuí Nínivenmaya aents aidaun tsagkujug suwimkan sutsuk idaisamtai, Jonás senchi kajekui.   <span class="verse" id="V2">2&#160;</span>Nunik Tuke Pujuun chichajak:  </div><div class='p'>“Tuke Pujuuwah, wika juna aneasan tuyajai. Wi mina nugkajui pujusan anentaibiag duka imatiksamek umikume. Amek Apajuí pegkeg, wait anenkagtin, wamak kajechu, anentak wajasuitam iman asam, suwimkan susattajai timesh awake anentaimjam, suwimak sutsuk idainaitam nuna dekau asan, wika amina ukukin Tarsis nugkanum atushat tupikaktajai tibaijai.   <span class="verse" id="V3">3&#160;</span>Ame suwimak sutsuk idayam nunú minak shiig awajtatsui. Aaní pujutnaitkumek dekas minak mantuata. Iwaku pujusan ame suwimak suwatsum dutikakmin anentaimku waittan dakitajai”, tiuwai.   </div><div class='p'> <span class="verse" id="V4">4&#160;</span>Tujash Tuke Pujuu niina ayaak:  </div><div class='p'>“¿Amesh wagka wainkamesh kajeame?” tiuwai.   </div><div class='p'> <span class="verse" id="V5">5&#160;</span>Tusa tima yaaktanum pujau jiinki, etsa minitaiya nuni yantamnum numi kupig pataja bikintu wajasmatai, nuwi waig ekemas Apajuísh yaaktanash itugkatig tusa diyaak eketu.   <span class="verse" id="V6">6&#160;</span>Nuwi pujaig Tuke Pujuu makichik ajakan tsapapiuwai, dutikam nunú Jonás pujamun bikintu awajsauwai. Nuni yaigkui Apajuí Jonásan senchi etsa sukuak waitkasai tusa. Dutikam Jonásak shiig aneas nuna wakentin bikintunum pujau.   <span class="verse" id="V7">7&#160;</span>Nunik pujai tsawak kashikmas Apajuí shuni numin yuwati tima yuwauwai. Dutikam nunú numi jakauwai.   <span class="verse" id="V8">8&#160;</span>Nuniku ai kashikmas etsa jiinai, Apajuí dase sukutnun etsa akaetaiya nuwiyan dasenmitkakui. Nunú shiig senchi sukuam Jonás jamain dekapeak:  </div><div class='p'>“Iwaku pujutnak dakitajai, jakatag tajai”, wajau.   </div><div class='p'> <span class="verse" id="V9">9&#160;</span>Imattai Apajuí chichajak:  </div><div class='p'>“¿Anú numi jakamtai kajeam dusha pegkejan aniajai tamek?” tau. Tusa tama Jonás ayaak:  </div><div class='p'>“Ehe, wika pegkejan aniajai. ¡Senchi kajeakun jajai!” tiuwai.   </div><div class='p'> <span class="verse" id="V10">10&#160;</span>Tusa tutai Tuke Pujuu chichajak:  </div><div class='p'>“Aanka ame ajachbau, tuja nuigtush ame tsakapagchamu nigki kashi tsapai tsakaja, tikich kashia duwi jaka tsawaja nunú ame puyatjame.   <span class="verse" id="V11">11&#160;</span>¿Ame numikesh puyatjam nunash, wi ciento veinte milan nagkaesau aents Nínivenmaya aidau shiig dekachu asag uchijai betek yuja nuna, nuigtu kuashat kuntinchakam ayá nuna wait anenjashtag? Nuadui wika wait anentajai”, tiuwai Apajuí.  </div><ul class='tnav'>
<li><a href='index.htm'>Jonás</a></li>
<li><a href='JON03.htm'>&lt;</a></li>
<li><a href='JON.htm'>4</a></li>
<li><a href='MIC01.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
