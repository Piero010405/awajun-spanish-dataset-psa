<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Salmos 16</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/PSA016.htm" />
</head>
<body>
<ul class='tnav'>
<li><a href='index.htm'>Salmos</a></li>
<li><a href='PSA015.htm'>&lt;</a></li>
<li><a href='PSA.htm'>16</a></li>
<li><a href='PSA019.htm'>&gt;</a></li>
</ul>
<div class="main">
 
<div class='chapterlabel' id="V0"> 16</div><div class='s'>Apajuí mina sujusua nuna nagkaesau pegkejak atsawai </div> <div class='d'>David agagbau </div> <div class='q'> <span class="verse" id="V1">1&#160;</span>Chah, Tuke Pujuuwah, kuitamjukta,  </div><div class='q'>wika aminí ejamatnak egajai.   </div><div class='q'> <span class="verse" id="V2">2&#160;</span>Wi amina chichagkun:  </div><div class='q'>“Ametme mina apug  </div><div class='q'>pegkegnum yainnumek,  </div><div class='q'>tikich amea ibauk atsawai.”   </div><div class='q'> <span class="verse" id="V3">3&#160;</span>Ame chichagtakum:  </div><div class='q'>“Mina aentsug nugka batsata nunú  </div><div class='q'>minak umigtuidau asag  </div><div class='q'>shiig awajtuinawai.   </div><div class='q'> <span class="verse" id="V4">4&#160;</span>Untsu tikich aents aidau apajuíchun apajuímainak niina umijuina duka  </div><div class='q'>senchi waittsagtinai”, tame.  </div><div class='q'>Nuadui wika nunak  </div><div class='q'>tuké etsagjashtinaitjai.  </div><div class='q'>Tuja nunú apajuímtai aina  </div><div class='q'>nunak makichkish emematchattajai.  </div><div class='q'>Nuna daajinakesh makichkish adaikashtinaitjai.   </div><div class='q'> <span class="verse" id="V5">5&#160;</span>Tuke Pujuuwah,  </div><div class='q'>ametme mina ashí sujinmek.  </div><div class='q'>Ame sujame kuashat pegkeg aidau,  </div><div class='q'>mina pujutjua duka aminí awai.   </div><div class='q'> <span class="verse" id="V6">6&#160;</span>Nugka shiig pegkeg aidau  </div><div class='q'>makichkish wi anentaimtujakchamu ajutui,  </div><div class='q'>Apajuí anagtuamu wi jukitin ajuta duka  </div><div class='q'>dekas shiig pegkejai.   </div><div class='b'> &#160; </div> <div class='q'> <span class="verse" id="V7">7&#160;</span>Tuke Pujuunak shiig pegkegnum chichagtinaitjai,  </div><div class='q'>nii minak pegkegnum jintinjau asamtai.  </div><div class='q'>Dekas mina iyashjunash jintinjutui,  </div><div class='q'>dutijak kashishkam esetawai.   </div><div class='q'> <span class="verse" id="V8">8&#160;</span>Tuke Pujuu mina Apajuíjua duka  </div><div class='q'>tuke wijai ijutkau pujawai.  </div><div class='q'>Wika niini emetuman wajau asamtai, makichkish ajunjashtin ainawai.   </div><div class='q'> <span class="verse" id="V9">9&#160;</span>Wika shiig aneasan dakunkut pujajai,  </div><div class='q'>ima niyaig kajintsa anentaimsan pujuttajai.   </div><div class='q'> <span class="verse" id="V10">10&#160;</span>Apajuíjuh, amek minak  </div><div class='q'>jakati tusamek idaituschattame,  </div><div class='q'>tuja ¡pegkegmaitak ukumatainum ukusam  </div><div class='q'>kaugti tusamesh idaituschattame!   </div><div class='q'> <span class="verse" id="V11">11&#160;</span>Jinta pujutnum ekagtina nunú  </div><div class='q'>ame iwaintugkattame.  </div><div class='q'>Ame pujamugmia nuwig  </div><div class='q'>shiig dakujamu awai.  </div><div class='q'>Aminí awai dakujut tuke atina nunú.   </div><ul class='tnav'>
<li><a href='index.htm'>Salmos</a></li>
<li><a href='PSA015.htm'>&lt;</a></li>
<li><a href='PSA.htm'>16</a></li>
<li><a href='PSA019.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
