<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Takasbau 21</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ACT21.htm" />
</head>
<body>
<ul class='tnav'>
<li><a href='index.htm'>Takasbau</a></li>
<li><a href='ACT20.htm'>&lt;</a></li>
<li><a href='ACT.htm'>21</a></li>
<li><a href='ACT22.htm'>&gt;</a></li>
</ul>
<div class="main">
 
<div class='chapterlabel' id="V0"> 21</div><div class='s'>Pablo Jerusalén webau </div> <div class='p'> <span class="verse" id="V1">1&#160;</span>Nuiyati yatsug aidau ukuinaku barconum chimpimjá, tutupit Cos wegabiaji, nunika kashinia dui Rodas jegaa, nagkaemasaik Pátara jegawabiaji;   <span class="verse" id="V2">2&#160;</span>nunikmá barco Fenicia wegau wainká, nui egkemjá weamiaji.   <span class="verse" id="V3">3&#160;</span>Nunika wesá Chipre ajuntaiji wainka duka menanmanini ukuaku Siria weamiaji, nunika Tiro anumkabiaji barconmayan wajiin jiigta tuinakui.   <span class="verse" id="V4">4&#160;</span>Nui Jesusa nemajin aidau wainkaja makichik tumig ditajai batsamsabiaji; nuniamunum Wakan dekamtikamu asag dita, Pablon Jerusalegkak wemaitsume, tiajabi.   <span class="verse" id="V5">5&#160;</span>Tujash makichik tumig pujusú asaja jiinjá wenajin, Jesusa nemajin aidau nuwejai nuigtú uchijí aidaujai yaaktan ukukiag uyuntamas miniyanume, nunikagmatai nui kaamatkanum tikishmakaja Apajuí ausabiaji.   <span class="verse" id="V6">6&#160;</span>Nunikaja akatdaiyinaku pagku pagkuní nagkanka barconum egkemjin ditashkam jeen waketjajabi.   </div><div class='p'> <span class="verse" id="V7">7&#160;</span>Jutiik Tironmayati juwakiaja Tolemaida jegawabiaji, nunika yatsut aidau kumpamawaja nui makichik tsawan ditajai pujusabiaji.   <span class="verse" id="V8">8&#160;</span>Kashinia dui jiinkiaja Cesarea jegawabiaji, nunika apóstol aidaun yaigtin siete aajakua nuiya Felipe wekaegas chichagkagtina nuna jeen kanajabiaji;   <span class="verse" id="V9">9&#160;</span>nuna nawanji cuatro agkanjam profetisa aidau batsabianume.   </div><div class='p'> <span class="verse" id="V10">10&#160;</span>Nuanuig kuashat tsawan pujajin Judeanmaya profeta Agabo daagtin taawabi,   <span class="verse" id="V11">11&#160;</span>nunik waipaktatus taa Pablo akachumtaijin jukiabi, nunik uwejin nawenishkam jigkamag, chichaak:  </div><div class='p'>—Aatus Wakaní Pegkeji tawai: Jutika aents juna akachumna nuna jigkajagtatui Jerusalén judío aidau, dutikawag judiochu aidaunum sujukagtatui, tiabi.   </div><div class='p'> <span class="verse" id="V12">12&#160;</span>Takui nu antukaja jutii, Cesareanmaya aidaujai: Pablo, Jerusalegkak weepa, tiabiaji.   <span class="verse" id="V13">13&#160;</span>Tama Pablo aigmak:  </div><div class='p'>—¿Wagka buutkugmesh anentaijuish wake besemjash egketjagme? Wika ayatak jigkagbau atasanuk umintsan wekaetsujai, Apu Jesús takagbaunum chichame etsegbaunum Jerusalén jakatasan wekaejai.   </div><div class='p'> <span class="verse" id="V14">14&#160;</span>Depetmainchau weakui:  </div><div class='p'>—Apu Jesús wakegamu atí, tusa idaisabiaji.   </div><div class='p'> <span class="verse" id="V15">15&#160;</span>Nu tusa idaisá pujusá, umintsá Jerusalén ashinkabiaji.   <span class="verse" id="V16">16&#160;</span>Nuniajin cesareanmaya ujumak Jesusa nemajin aidau uyuntamsag, chiprenmaya Mnasón daagtinu jeen ejetamawagmayi, nigka duik nagkamas Jesusa nemajin pujau asamtai, niina jeen kanagtin asajin.   </div><div class='s'>Pablo Jerusalén jegaamu </div> <div class='p'> <span class="verse" id="V17">17&#160;</span>Jerusalén jegaa ajin yatsut aidau shiig anenjamsag jujamkiagmayi.   <span class="verse" id="V18">18&#160;</span>Kashinia duwi Pablojai ijunja weamiaji Santiago wainkatasa, nunikmá ashí anciano aidau ijunag batsatbaunum jegawabiaji.   <span class="verse" id="V19">19&#160;</span>Nunika ajin Pablo ditan kumpamá, makí makichik judiochu aidaunum ni takatai Apajuí wajuk yaigke nuna pachis ujayi.   <span class="verse" id="V20">20&#160;</span>Nuna antukag Apajuin emematiagmayi, nunikag Pablon chichajuinak:  </div><div class='p'>—Dekaske yatsujuh, amesh wainme shiig kuashtai judío aidau Jesusan dekaskeapi tuina duka; nunú aina duka ashí Moisés chicham umiktajum tibauwa dusha idaitsuk umimainai tuinawai.   </div><div class='p'> <span class="verse" id="V21">21&#160;</span>Tujash amina pachipas ujapakagmaji, ashí judío aidau, judiochu aidaunum batsata nuna jintintak; Moisés chicham umiktajum timawa duka idaisatajum, uchi aishmag akiinkuish pakagmaitsui, iina muunji takajakua dushakam idaisatajum, tawai tusa.   <span class="verse" id="V22">22&#160;</span>¿Wagka junash tujamainawa? Aents aidauk dekawagtatui ame jui taum nunak.   <span class="verse" id="V23">23&#160;</span>Nunin asamtai ju dutikmainaitme: Jutii ainag jui, cuatro aents aidau Apajuí eemtin dutikatjai tibaujin yamai umiktatus batsatainawai.   <span class="verse" id="V24">24&#160;</span>Nunú yajuakam wetá nunikam ditajai pegkeeta, nunikam ditash akikmatkata buuken kesagtinme; dutikawamin amina pachipas tujabiaja dusha ashí dekawag wainkampap tuinawa, niish dekas Moisés chicham umiktá tibauwa nunash imatiksagkeap umiawa, tujabiagtatui.   <span class="verse" id="V25">25&#160;</span>“Judiochu aidau Jesusan dekaskeapi tusag nemajuina dushakam, ashí apajimtai aidau anagkuamu aina duka yuwawaigpajum, tsanijintash tsanijinawaigpajum, kuntin ayatak pempeaja maamu aina nuna nejeesh, numpeshkam yuwawaigpajum tusa agatjabiaji”, tiaju.   </div><div class='s'>Pablo achikbau </div> <div class='p'> <span class="verse" id="V26">26&#160;</span>Tima Pabloshkam cuatro aentsun yajuak wee, kashinia dui ditajai pegkeniag, jega Apajuí ememattainum wayau, wajutí pegkeamush tsawantash abuekattawa, wajutiya makí makichik ditanu ofrendanash itawagtatua nuna etsegkatatus.   </div><div class='p'> <span class="verse" id="V27">27&#160;</span>Nunik siete tsawantan ejetatak wajai, ujumak judío Asia nugkanmaya aidau Pablo jega Apajuí ememattainum pujamunum taawaju, nunikag ashí aentsun ujakag pampanjag Pablon achikag,   <span class="verse" id="V28">28&#160;</span>untsumkag: “¡Israel aidauwah, yaijatkatajum! Ju aentsua juuwai ashí nugkanum wekaegas jintinkagtak, jutii aidautinash pegkegchau chichagtama wekaega nu, nuniak Moisés chicham umiktinun amasua nunash umikaigpajum taku, nuigtú jega Apajuí ememattaiya nunash pegkegchau chichajui, nuniau asa yamaish jega Apajuí ememattai pegkegma nui griego aidaun utsaa pegkegchau awasae”, wajaidau.   </div><div class='p'> <span class="verse" id="V29">29&#160;</span>Nunak, yaunchuk Trófimo yaakat efesonmayaya nujai Pablo wekaegun wainkajui, nuniku asag jega Apajuí ememattainmash awayachiawash tuidau asag tiajui.   </div><div class='p'> <span class="verse" id="V30">30&#160;</span>Nunitai ashí nu yaaktanmaya aidauk pampaidau, nuninak pisag kaunawag Pablonak achikag jega Apajuí ememattainum wajaun japikí agaa jiyamuik, wamkesag waitinak epetiagmayi.   <span class="verse" id="V31">31&#160;</span>Ayatak maata tiagtai, wamkes romanmaya suntaja comandantejin, ashí aents Jerusalegnumia aidauk senchi maaninawai, tusa ujakajui.   <span class="verse" id="V32">32&#160;</span>Dutikam comandanteshkam ujumak capitán aidaun, nuigtú suntag aidaunash yajuak pisajag aents tuwaká abaunum kaunawagmayi. Nunikmatai comandante suntagjai wainkag Pablo suwibaunak idaisagmayi.   <span class="verse" id="V33">33&#160;</span>Nunikmatai comandante jegantun, Pablon achiká juki jimag cadenayai jigkagtajum tiabi, dutika amesh yaitpa, wají aikaume tusa iniibi.   <span class="verse" id="V34">34&#160;</span>Tujash ujumak aents, tikichi pachisag untsumainai, tikich aidaushkam dutiksag tikichin tuidau, imati pampaidau asamtai shiig dekamainchau dekapeau asa comandante, suntajá batsamtain jukitajum, tiuwai.   <span class="verse" id="V35">35&#160;</span>Tiajam Pablon juki, suntag aidau ditá batsamtain awayatasag, papajá iwakbaunum jegantag yanakiag jukiajui, aents aidau Pablon achiktatus imatikaidau asagmatai.   <span class="verse" id="V36">36&#160;</span>Ashí aents aidauk saegas wesag untsumak: “¡Maatajum!” awajiagmayi.   </div><div class='s'>Pablo ayamjumaku aents tuwakbaunum chichakbau </div> <div class='p'> <span class="verse" id="V37">37&#160;</span>Suntajá batsamtain awayattaku emam, Pablo comandanten iniak:  </div><div class='p'>—¿Wisha machik augmaitsujamek? timayi.  </div><div class='p'>Tama comandante ayaak:  </div><div class='p'>—¿Amesh griegosh dekamek?   <span class="verse" id="V38">38&#160;</span>¿Amechukaitam egiptonmaya aents yamaipat romanmaya apun shiwagmá, chichaman tsuwapá cuatro mil maanin aidaun yajuak uwegshunum jiijua nu? tau.   </div><div class='p'> <span class="verse" id="V39">39&#160;</span>Tama Pablo ayaak:  </div><div class='p'>—Wika judiowaitjai, mina pujutaijuk yaakat muun Tarso, Cilicia nugkanum awa nuiyayaitjai. Wait aneasam ayú tujutta, aents aina juna machik ausatasan wakegajai, timayi.   </div><div class='p'> <span class="verse" id="V40">40&#160;</span>Tutai comandante ayú tima papajá iwakbaunum Pablo wajas uwejin takuiniabi aents tuwak abaunum, dutikam pampamun itatjamtai hebreo chichamai ditan aujak:   </div><ul class='tnav'>
<li><a href='index.htm'>Takasbau</a></li>
<li><a href='ACT20.htm'>&lt;</a></li>
<li><a href='ACT.htm'>21</a></li>
<li><a href='ACT22.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
