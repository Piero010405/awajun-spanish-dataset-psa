<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Daniel 4</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/DAN04.htm" />
</head>
<body>
<ul class='tnav'>
<li><a href='index.htm'>Daniel</a></li>
<li><a href='DAN03.htm'>&lt;</a></li>
<li><a href='DAN.htm'>4</a></li>
<li><a href='DAN05.htm'>&gt;</a></li>
</ul>
<div class="main">
 
<div class='chapterlabel' id="V0"> 4</div><div class='s'>Apu Nabucodonosor detsemeagbau </div> <div class='p'> <span class="verse" id="V1">1&#160;</span>Nuna dutika pujus, apu Nabucodonosor chichaak: “Wika ashí aents maki makichik chichamtin, ditash nugkentin aina duka shiig agkan maanitsuk, ajak aidaun ajakmawag shiig atsumkas batsamsatnume tusan wakegajai.   <span class="verse" id="V2">2&#160;</span>Apajuí nigki ashí wagakua nunú shiig pegkeg aidaun mina iwaintugka nunú atumesh dekatajum tusan wakegajai.   <span class="verse" id="V3">3&#160;</span>¡Yaunchkesh dekashtai aidaun Apajuí iwainamua duka, shiig pegkeg makichkish ejemaitsui! Nii inabaujiya duka ajumaish tuke atinai, tuja niina senchijiya dushakam makichkish nagkankashtinai.   </div><div class='p'> <span class="verse" id="V4">4&#160;</span>“Witjai Nabucodonosor, wika apu asan, makichkish atsumkas mina pujusa inamtaijui shiig aneasan pujuyajai.   <span class="verse" id="V5">5&#160;</span>Imanisan pujukman, kashi kajanum ishamainun kajamjabiajai. Nuna anentaimtusan senchi ishabiajai.   <span class="verse" id="V6">6&#160;</span>Nuniakun, nunash wajukatnunak aan kajamjaja, nuna ujatkatnume tusan, aents anentaimsa dekamtan yacha aidau ashí ikautjuatajum tiabiajai.   <span class="verse" id="V7">7&#160;</span>Tusa ti ai, tunchi aidaun, anentaimas dekamin aidaun, yaya dekapau aidaun ikaunmawagmatai, wi kajamjamujun ujakajabiajai, tujash makichkish duka nuniktin aan kajamjaume tusag ujatkachagmayi.   <span class="verse" id="V8">8&#160;</span>Nunik ujatkachagmatai pujai Daniel taawabi. Wi niina daajinak yapagtuan mina apajuíjun eme anentsan Beltsasar adaikamiajai. Wika Danielnak Apajuí pegkegma nuna Wakani jintintui tajai. Niina wi kajamjamujun ujaakun:   </div><div class='p'> <span class="verse" id="V9">9&#160;</span>“ ‘Beltsasarah, amek juju aents yacha aidau ijuna nuna nagkaesau yachaitme. Apajuí pegkegma nuna Wakani aminí puja nunak wika dekajai, nuadui amek shiig dekamainchau aidaush ashí dekame. Nuadui wi kajamjamujun amina ujaktatjam nunú antukam wajukatnunak aan kajamjaja ujatkata’, tiabiajai.   </div><div class='p'> <span class="verse" id="V10">10&#160;</span>“Nuna tusan wi kajamjamujun ujaakun:  </div><div class='b'> &#160; </div> <div class='q'>“ ‘Kajanmash nugka múunta nuna ejapeen  </div><div class='q'>numi múun jiitkau wajame.   </div><div class='q'> <span class="verse" id="V11">11&#160;</span>Nunú numia duka  </div><div class='q'>shiig muuntan tsakaja nayaimpin antiime,  </div><div class='q'>iman asamtai ashí nugkanmaya aidaush wainiagmae.   </div><div class='q'> <span class="verse" id="V12">12&#160;</span>Nunú numi dukeg pegkeg samekbauwe,  </div><div class='q'>tuja shiig kuashat nejeku asamtai,  </div><div class='q'>nuna ashí chigki aidauk yuwagmae,  </div><div class='q'>tuja kuntin aidauk nuna wajauti bikintunum  </div><div class='q'>batsamas ayamiagmae,  </div><div class='q'>untsu kanawe aidaunum chigki aidau pasugmagmae,  </div><div class='q'>ashí nugkanum iwaku batsamin aidauk nuwiyan  </div><div class='q'>yuwa batsamae.   </div><div class='b'> &#160; </div> <div class='p'> <span class="verse" id="V13">13&#160;</span>“ ‘Nuna dii wajakman pachiachbau makichik ángel kuitamkagtin nayaimpinmaya akagun wainkamjai.   <span class="verse" id="V14">14&#160;</span>Nunú senchi untsumak chichaak:  </div><div class='b'> &#160; </div> <div class='q'>“ ‘ “¡Au numia duka ajaka ajuatajum!  </div><div class='q'>Dutikajum kanawe tsupijatajum,  </div><div class='q'>dukeshkam utsankatajum,  </div><div class='q'>neje aidaushkam akagjum utsankatajum.  </div><div class='q'>Tuja kuntin aidau nuna wakenti bikintunum batsata  </div><div class='q'>duka pisagtinme,  </div><div class='q'>pishak aidau kanawen pasugmaina dushakam  </div><div class='q'>shiyaktinme.   </div><div class='q'> <span class="verse" id="V15">15&#160;</span>Untsu wajautiya duka tegainigpajum,  </div><div class='q'>ayatak cadena hierro najanamui,  </div><div class='q'>bronce najanamujai jigkagjum,  </div><div class='q'>ajanum dupa ayaunum ukuktajum.  </div><div class='q'>Dutikam jegashik uchupiam asati.  </div><div class='q'>Nuniak kuntin aidaujai jimagtuk chijichin yuwati.   </div><div class='q'> <span class="verse" id="V16">16&#160;</span>Nunú numi anentaimtajig yapajinati,  </div><div class='q'>nunikmatai kuntinjai betek wajasti.  </div><div class='q'>Nunisag pujus siete mijanan ejeti”, timae.   </div><div class='q'> <span class="verse" id="V17">17&#160;</span>Aatus Apajuín aentsji ángel aidau  </div><div class='q'>suwimkan susatnuwe.  </div><div class='q'>Nunak dutikatnuwe, wagki Apajuí nigki  </div><div class='q'>ashí wagakua nunuwai apu aidaun inauk,  </div><div class='q'>tuja apu atinnashkam nii wakegamun etegkeawai,  </div><div class='q'>aikasag makichik nugka apuji atinnash  </div><div class='q'>aents aidaunmayan imanchauchin etegka  </div><div class='q'>apu emawai tusa aents aidaun  </div><div class='q'>nuna iwaintuktag tusa dutikmae’.   </div><div class='b'> &#160; </div> <div class='p'> <span class="verse" id="V18">18&#160;</span>“Juna wi amina ujajam nuna kajamjamjai. Nunikan yacha aidaun ujatkatajum tijai, tujash ujatkachaje. Tujash wika amina Beltsasara niimpap ujatkattawa tajai, wagki aminig Apajuí pegkegma nuna Wakani pujawai, tibaijai.   </div><div class='p'> <span class="verse" id="V19">19&#160;</span>“Tusa ti ai Danielak kuashat anentaimat minitbau asa, puyatak chichatsuk ekemayi. Nuniakui wi niina tikich daajin untsukan chichagkun:  </div><div class='p'>“ ‘Beltsasarah, wi kajamjamua duka puyatjukaipa, tuja nunash wajukatnunak aan kajamjaja dushakam puyatjukaipa, ayatak ujatkata’, tibaijai.  </div><div class='p'>“Tusa tai nii chichagtak: ‘¡Chah apuh, utugsag ame kajamjaum nunú ashí shiwag aidauwai uminka tajai!   <span class="verse" id="V20">20&#160;</span>Numi múun shiig esagman tsakaju asamtai, ashí nugkanmaya aidaush wainaidau,   <span class="verse" id="V21">21-22&#160;</span>tuja nuna dukeg pegkeg samekbau, tuja shiig kuashat nejeku asamtai, ashí nugkanmaya aidauk nuwiyan yuwawag batsatu, tuja kuntin aidauk nuna wajauti bikintunum batsamas ayamaidau, chigki aidaush nuna kanawen pasugmaidau kajamjaum duka, ame ashí tikich aidaush nagkaesau wajasum nunú kajanum wainmamkaume. Tuja amina imanjumea duka nayaimpinash antigke. Nuigtush ame inabaugminak ashí nugkanum dekainawai’.   </div><div class='p'> <span class="verse" id="V23">23&#160;</span>“Tuja nuigtushkam Apajuí aentsji nayaimpinmaya kuitamkagtin minis chichaak: ‘Au numia duka ajaka ajuajum tsaiktajum, untsu wajautjiya duka tegainigpajum, ayatak cadena hierro najanamui bronce najanamujai jigkagjum ajanum dupa ayaunum ukuktajum. Dutikam jegashik uchupiam asati. Nuwi kuntin aidaujai ijuntug chijichin yuwati’, tusa tau kajanum wainkaume.   <span class="verse" id="V24">24&#160;</span>Auk duka Apajuí nigki ashí wagakua nunú amina suwimkan amastatus umigtamka nunú aan kajamjaume.   <span class="verse" id="V25">25&#160;</span>Amek aents aidaujai ijunjamek pujuschattame, kuntin aidaujai ijunjam pujustatme, nuniakum ditajai betek dupa yutatme. Amek jegashik uchupiam tepettame, nunika pujusam siete mijan ejetatme. Nuwi pujusam dekas Apajuí nigki ashí wagakua nunuwap apu aidaunak inawa, tuja nii wakegamujinap apu atinnash etegkeawa tusam anentaimat jukittame.   </div><div class='p'> <span class="verse" id="V26">26&#160;</span>“Numi ajakbauwa duka wajautijai ukuktajum tusa tau kajanum antukum duka, dekas Apajuíyapi ashí senchigtinuk tusam anentai jukittam duwi ataktu apu wajastatam nunú aan kajamjaume.   <span class="verse" id="V27">27&#160;</span>Nuadui wi yamai titatjam nunú antukta: Pegkegchau takatak idaisata, nunikam shiig takakum ujudauch aidau yaigta. Nunú dutikakum shiig aneasam agkan pujakum shiig atsumkas pujuschainpash”, tiuwai.   </div><div class='p'> <span class="verse" id="V28">28&#160;</span>Aatus Daniel apu Nabucodonosoran ujakua duka imanisag ashí uminkauwai.   <span class="verse" id="V29">29&#160;</span>Makichik mijan nagkaemakiu ai apu nii pujusa inamtaijin niimak wekagu.   <span class="verse" id="V30">30&#160;</span>Nunik wekagu untsumak chichaak: “¡Atumesh Babilonia shiig múunta nunú diistajum! ¡Aunak wi awi pujusa inamjatnujun ibau pegkejan umikuitjai! ¡Nuigtush mina senchijun ashí aents tikich nugkanmaya aidaun iwaintuktasan imatikan umikuitjai!” tau.   </div><div class='p'> <span class="verse" id="V31">31&#160;</span>Tusa eke chichaak wajai nayaimpinmaya chichau antuekauwai, nunú niina chichajak: “Apuh, amek yamai nagkamsamek apu achattame.   <span class="verse" id="V32">32&#160;</span>Amek aents aidaujai ijunjamek pujuschattame, kuntin aidaujai ijunja pujusam ditajai betek dupa yusa pujusam siete mijan ejetatme. Nuwi pujusam dekas Apajuí ashí senchigtina nunuwap apu aidaunak inawa, tuja nii wakegamujinap apu atinnash etegkeawa tusam anentaimat jukittame”, tiuwai.   </div><div class='p'> <span class="verse" id="V33">33&#160;</span>Nuna tusa inagnaig duka imanisag uminkauwai. Nuadui Nabucodonosor niina pujusa inamtaijin pujaun jiiki jukiag baka batsatbaunum ejegan ukukiajui. Dutikam nuwi pujus bakajai betek chijichin yuu pujau. Nuwi pujus jegashkijug pujau, tuja intashishkam águilan ujejai betek, nanchikish águilan nanchikijai betek muuntan tsakapak pujau.   </div><div class='s'>Nabucodonosor detsemeag pujamun tsagagbau </div> <div class='p'> <span class="verse" id="V34">34&#160;</span>“Wi suwimkan juki waitiamu tsawan amuekamtai, wi Nabucodonosor nayaimpin diismaijai, nunikan detsemeajujai betek waitu pujamujun tsagagbaijai. Nunikan Apajuí nigki ashí wagaku tuke pujuuwa nuna emematkun:  </div><div class='b'> &#160; </div> <div class='q'>“ ‘Apajuí senchijiya duka  </div><div class='q'>nagkankashtin atakesh tuke atinai,  </div><div class='q'>niina inamtaijiya dushakam tuke imanuk atinai.   </div><div class='q'> <span class="verse" id="V35">35&#160;</span>Apajuí emtinig aents aidauk tikima wainkaush ainawai.  </div><div class='q'>Apajuík nayaimpinmash, nugkanmash  </div><div class='q'>nii wajuk wakegawa nuna umiawai.  </div><div class='q'>Apajuíjai ainik tudaimainuk atsawai, nuigtush  </div><div class='q'>¿wagka aikame? tusa tumainkesh atsawai’, tibaijai.   </div><div class='b'> &#160; </div> <div class='p'> <span class="verse" id="V36">36&#160;</span>“Tusa Apajuín emematin nagkanmawaik, detsemeaja pujamugnak pegkeg wajasmaijai, nunikan ataktu inamtan nagkamabiajai. Nunika ai chichamnum mina yaintujaku aidau tikich aents apu aidaujai ashí kautjuawagmayi. Nunik kaunawagmatai, ditajai ijunjan yaunchuk aajakbaujun nagkaesau wajasmaijai.   </div><div class='p'> <span class="verse" id="V37">37&#160;</span>“Nuadui wika Apajuí nayaimpin apujiya nuna emematjai, wagki nii takamujiya duka betek shiig pegkeja nuadui. Aents emebauwa nunak Apajuí inatsawai. Wika apu Nabucodonosoraitjai. Wi nunak dekas tajai.”   </div><ul class='tnav'>
<li><a href='index.htm'>Daniel</a></li>
<li><a href='DAN03.htm'>&lt;</a></li>
<li><a href='DAN.htm'>4</a></li>
<li><a href='DAN05.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
