<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Isaías 33</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ISA33.htm" />
</head>
<body>
<ul class='tnav'>
<li><a href='index.htm'>Isaías</a></li>
<li><a href='ISA32.htm'>&lt;</a></li>
<li><a href='ISA.htm'>33</a></li>
<li><a href='ISA35.htm'>&gt;</a></li>
</ul>
<div class="main">
 
<div class='chapterlabel' id="V0"> 33</div><div class='s'>Apajuíyai uwemtak awai </div> <div class='q'> <span class="verse" id="V1">1&#160;</span>Wait anentagme aminak,  </div><div class='q'>wagki amek tikich nugkanmaya aidau  </div><div class='q'>tsainaitkum tsaikchamuitme,  </div><div class='q'>nuigtush amek tikich nugkanmaya aidau  </div><div class='q'>tsanuwaitkum tsanugchamuitme.  </div><div class='q'>Nuadui amujatut idaisa pujamin,  </div><div class='q'>aminashkam tikich nugkanmaya aidau tsaipakagtinai,  </div><div class='q'>tuja tsanujatut idaisa pujamin,  </div><div class='q'>tikich nugkanmaya aidau tsanupajagtinai.   </div><div class='q'> <span class="verse" id="V2">2&#160;</span>Tuke Pujuuwah,  </div><div class='q'>niimpap yaimpaktatua tusa  </div><div class='q'>aminig anentaimaidautik wait anenkagtugta.  </div><div class='q'>Nuniakum tuké kashikmasam yaijatta,  </div><div class='q'>tuja ishamainnum jegamunmash ame uwemtikagtugta.   </div><div class='q'> <span class="verse" id="V3">3&#160;</span>Amina chichamjumin antukag ishamainak,  </div><div class='q'>tikich aents aidauk pisainawai,  </div><div class='q'>tuja yaakat muunnumia aidauk  </div><div class='q'>amina senchijum iwainamun wainainak,  </div><div class='q'>ishamkag pampagkag megkagainawai.   </div><div class='q'> <span class="verse" id="V4">4&#160;</span>Nuniagtai dita shiwaaji aidau  </div><div class='q'>manchijai betek yumpuntuk utsantuawag,  </div><div class='q'>dita wajiji aidaunak ashí yajutuinawai.   </div><div class='q'> <span class="verse" id="V5">5&#160;</span>Tuke Pujuuwai dekas múuntak,  </div><div class='q'>niig nayaimpinum pujawai;  </div><div class='q'>Jerusalégnumia aidaunak pegkejan takainak,  </div><div class='q'>esegag pujustinme tiuwai.   </div><div class='q'> <span class="verse" id="V6">6&#160;</span>Nuadui shiig pujustinme tusa tuké kuitamtinai.  </div><div class='q'>Unuimata duka dekata nujai uwemtan sukagtau asa,  </div><div class='q'>waji pegkeg aidaun nagkaesauwai.  </div><div class='q'>Tuke Pujuu puyatjusa umigbauwa nunuwai  </div><div class='q'>waji pegkeg akik aina nuna nagkaesau.   </div><div class='q'> <span class="verse" id="V7">7&#160;</span>¡Suntag wajiu aidau tikich yaimpaktinme tusag,  </div><div class='q'>jintá yujas untsumainawai,  </div><div class='q'>tuja agkan pujutan chichaman etsejin  </div><div class='q'>aidaushkam kajekag buutuinawai!   </div><div class='q'> <span class="verse" id="V8">8&#160;</span>Jinta aidauk bashiake,  </div><div class='q'>makichkish jintanmak yujainatsui,  </div><div class='q'>tuja jutijai chichaman umikajua nunash uminatsui;  </div><div class='q'>nuadui ajantunisa niniamush atsawai.   </div><div class='q'> <span class="verse" id="V9">9&#160;</span>Israel aents aidaun nugkega duka ajak aidau tsapaachu asamtai,  </div><div class='q'>wake besemag wajas awai.  </div><div class='q'>Líbano aidaush datsaamainak jajatuk jinawai;  </div><div class='q'>tuja nugka paka Sarón tutaya dushakam  </div><div class='q'>yaunchkek pegkeg ajak shiig tsapaya nunak  </div><div class='q'>yamai uwegshujai betek wajase.  </div><div class='q'>Tuja Basán nugka, muja Carmelo tutaya nujai  </div><div class='q'>nugka pegkeg numi dukentin ayau asa,  </div><div class='q'>pegkeg samekbau wajas ayá duka duke kakekamtai,  </div><div class='q'>wentsamtuk ijunui.   </div><div class='q'> <span class="verse" id="V10">10&#160;</span>Nuadui Tuke Pujuu chichaak:  </div><div class='q'>“Wi yamai nantagkitjai;  </div><div class='q'>nuniakun ashí mina senchijun iwainaktajai.   </div><div class='q'> <span class="verse" id="V11">11&#160;</span>Tuja atum chicham umiamua duka  </div><div class='q'>dupa kagakujai betek,  </div><div class='q'>nuigtush tsuwatjai betek ainawai.  </div><div class='q'>Nunin asamtai wi umpuamua nunú  </div><div class='q'>nunak jiijai betek ekemak ajapattajai.   </div><div class='q'> <span class="verse" id="V12">12&#160;</span>Nuadui aents aidauk jagki tsupigbau akaam  </div><div class='q'>keegama numamtuk keeka yuku wajasagtatui.   </div><div class='b'> &#160; </div> <div class='q'> <span class="verse" id="V13">13&#160;</span>“Atushat pujautigmek,  </div><div class='q'>wi dutikauwaitag nunú dekatajum,  </div><div class='q'>tuja tikiju pujautigmeshkam, mina senchijua nunú dekaskeapi titajum.”   </div><div class='b'> &#160; </div> <div class='q'> <span class="verse" id="V14">14&#160;</span>Aents pegkegchau aidau Jerusalégnum  </div><div class='q'>batsata duka sapijin kujainawai,  </div><div class='q'>tuja aents Apajuín umigchau aina dushakam sapigmainawai.  </div><div class='q'>Nuninak: “¿Ii ainag nuwiyash yaki jii kajinchau  </div><div class='q'>tuke kee auwa ibaunmash pujusainta?”   </div><div class='q'> <span class="verse" id="V15">15&#160;</span>Aents pegkejan takau, dekaskenum chichau,  </div><div class='q'>tuja tikichin atanki yajutuk wiakchameuchu,  </div><div class='q'>tuja akikam yaimchau,  </div><div class='q'>magkagtuata tusa tamash dakitin,  </div><div class='q'>nuigtush pegkegchaunak makichkish anentaimtuchu,   </div><div class='q'> <span class="verse" id="V16">16&#160;</span>nunú aentsuk waitkascham agkan pujustinai.  </div><div class='q'>Niina jeeg utumainchau kaya jegamkamu atinai.  </div><div class='q'>Tuja nii yuwatnujish uwagtinjish ashí ajitnai.   </div><div class='q'> <span class="verse" id="V17">17&#160;</span>Tuja ataktu wainkatnaitme  </div><div class='q'>apu niina imanjin etsantug tsaaptin wajas eketu.  </div><div class='q'>Niig atushat tikich nugka aidaunmash inamjatnai.   </div><div class='q'> <span class="verse" id="V18">18&#160;</span>Ame yaunchuk sapigmayum nunú anentaimtusa chichaakum:  </div><div class='q'>“Apu kuichkiji atin akikmakbau aidaun dekapainak,  </div><div class='q'>akikmaktajum tusa  </div><div class='q'>waitkagmayanum dusha ¿tuwi batsatua?  </div><div class='q'>¿Tuwi batsatua ajak juukbau aidaun  </div><div class='q'>dekapau aajabia dusha?  </div><div class='q'>Iina uchiji aidaun suntagmagatnume tusa  </div><div class='q'>achija yajutjamianum dusha ¿tuwi batsatua?” titinaitjume.   </div><div class='q'> <span class="verse" id="V19">19&#160;</span>Aents pegkegchau tikich chichaman antumainchaun  </div><div class='q'>pachimtakan chichaaku aidaujai ijunjajum  </div><div class='q'>pujajum duka yamaik nunikchattagme.   </div><div class='q'> <span class="verse" id="V20">20&#160;</span>Jerusalégnum jega Apajuí emematku ijuntainum  </div><div class='q'>ijunja jiistamnuweg nunú anentaimtusam diista;  </div><div class='q'>Jerusalégkak aak shiig aakmagbau yumpumainchau  </div><div class='q'>numi ajigbaush kupimainchau, tuja  </div><div class='q'>daekai jigkakbaush tsujimainchauwama iman atinai.   </div><div class='q'> <span class="verse" id="V21">21&#160;</span>Nuwi Tuke Pujuu niina imanjijai iina wantintugmawai.  </div><div class='q'>Jerusalégnumak namak múun chichijam aidau ayawai.  </div><div class='q'>Namak iman agtaish, shiwag aidauk  </div><div class='q'>dita lanchaji wiyanka wekaetai aina duikish,  </div><div class='q'>tuja lanchaji múun aina duikish kakajus utuachagtinai.   </div><div class='q'> <span class="verse" id="V22">22&#160;</span>Wagki Tuke Pujuuwai iina ayamjutpa duka,  </div><div class='q'>tuja ii umiktinnak nii chichaman sukagtawai.  </div><div class='q'>Niyai iina apujig, iina uwemtijamin.   </div><div class='q'> <span class="verse" id="V23">23&#160;</span>Nunú lanchanum numi ajiamu aidau  </div><div class='q'>jigkakbauwa duka daekak takatkae,  </div><div class='q'>nuniku asamtai jáanch detuamua duka  </div><div class='q'>pukugak iyaumain wajawai.  </div><div class='q'>Nunitai wemainchau dekapenakui,  </div><div class='q'>lanchajin utsaantua wajiji aidau yajutkagtatji,  </div><div class='q'>dutikajin aents shutuu ai aidauwaske  </div><div class='q'>dita wajiji aidaunak yajuakagtatui.   </div><div class='q'> <span class="verse" id="V24">24&#160;</span>Tuja Judá wegantu aidaun tudaujinak  </div><div class='q'>Apajuí tsagkujatnai,  </div><div class='q'>nuadui makichik aentskesh:  </div><div class='q'>“Jajai”, tusa tauk atsutnai.   </div><ul class='tnav'>
<li><a href='index.htm'>Isaías</a></li>
<li><a href='ISA32.htm'>&lt;</a></li>
<li><a href='ISA.htm'>33</a></li>
<li><a href='ISA35.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
