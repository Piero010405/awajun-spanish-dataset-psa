<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 1 Reyes 17</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/1KI17.htm" />
</head>
<body>
<ul class='tnav'>
<li><a href='index.htm'>1 Reyes</a></li>
<li><a href='1KI16.htm'>&lt;</a></li>
<li><a href='1KI.htm'>17</a></li>
<li><a href='1KI18.htm'>&gt;</a></li>
</ul>
<div class="main">
 
<div class='ms'>Apu Acab pujusmatai <br/> profeta Elías takasua <br/> nunú pachisa agagbau  </div><div class='chapterlabel' id="V0"> 17</div><div class='mr'>(17—21)  </div><div class='s'>Yumi yutugchattawai tusa profeta Elías etsegkamu </div> <div class='p'> <span class="verse" id="V1">1&#160;</span>Profeta Elías Tisbénmaya aajakua nunú apu Acabpan chichajak: “¡Juju mijana duwi nagkama yumi yutugchattawai, wi yutugti tama yutugtin asa! Tuja sajattanakesh sajatkashtatui. ¡Junak Israel aents aidau Tuke Pujuu Apajuín emematin aina nuna wi umijag nuna daajin dekas uminkatnun tajai!” tiuwai.   </div><div class='p'> <span class="verse" id="V2">2&#160;</span>Tusa pujai Tuke Pujuu Elíasan chichajak:   <span class="verse" id="V3">3&#160;</span>“Juwi pujam nunú jiinkim etsa minitaiya nuni wetá. Nunikam entsa Querit tutai namak Jordágnum etsa minitaiya nuni awa nuwi uumkam pujusta.   <span class="verse" id="V4">4&#160;</span>Nuwi pujusam nunú yumi uwagtatme. Tuja wi chigki cuervon<a href="#FN1" class="notemark">*<span class="popup">“Cuervo”: Juju chigkik uje bukusea chuwagka numamtinai.</span></a> awemattajai yutain amastí tusan”, tiuwai.   </div><div class='p'> <span class="verse" id="V5">5&#160;</span>Tusa tima Elías Tuke Pujuu tibaun umiak Querit entsanum weuwai.   <span class="verse" id="V6">6&#160;</span>Nunik imau pujai, cuervo aidau pagkan nejejai jukiag kashikmas, aagkú aatus ejetuidau. Untsu yuminak nunú entsanmayan umujakui.   </div><div class='p'> <span class="verse" id="V7">7&#160;</span>Tujash yumi yutachu asamtai, nunú entsak dukap atsuk kuyua buku wajasui.   </div><div class='s'>Nuwa waje sareptanmaya Elíasan yujumkan ajamsamu </div> <div class='p'> <span class="verse" id="V8">8&#160;</span>Nunik entsa kuyuamtai, Tuke Pujuu Elíasan chichajak:   <span class="verse" id="V9">9&#160;</span>“¡Yaakat Sarepta Sidón nugkanum awa nuwi weme pujusta! Tuja makichik nuwa waje nuwi puja nunú amina yutain amastí tijai”, tiuwai.   </div><div class='p'> <span class="verse" id="V10">10&#160;</span>Tusa tima Elías nunú yaaktanum weuwai. Nunik wea weakua jegattak wekama, makichik nuwa chigkimin juwaak wekaetatman wainkauwai. Nunik untsuka chichajak:  </div><div class='p'>“¡Wait aneasam tsapanum yumi shikikam ajampusta uwagtajai!” tiuwai.   <span class="verse" id="V11">11&#160;</span>Tusa tima nunú nuwa yumin utitag tusa wegaun Elías ataktu untsuka chichajak:  </div><div class='p'>“¡Wait aneasam pagshakam itagtuata!” tiuwai.   <span class="verse" id="V12">12&#160;</span>Tama nii ayaak:  </div><div class='p'>“Tuke Pujuu Apajuí ame emematnaitam nuna daajin dekaskenum tajame, pagkak shiig atsugtawai. Untsu harina shiig piipich ichinkanum, tuja aceiteshkam piipich jarranum ajutui. Nuna mina uchigjai inajuan yuwatasan chigkimin juwakun wekaejai. Untsu nuna ashí inajuamtai yuwami, nunika nunú amuka nujantaikish jinaami, wagki tikich yumainuk shiig atsawai”, tiuwai.   <span class="verse" id="V13">13&#160;</span>Tutai Elías ayaak:  </div><div class='p'>“Nuna amukan nujantai jakashtajash tusamek puyatkaipa. Ame piipich ajutui tame nunú inagkata. Tujash wi yuwatna nunuwá pag inajuam sujusta. Dutikam nuadui ame yuwatin uchijum yuwatnujai inajuata.   <span class="verse" id="V14">14&#160;</span>Wagki Tuke Pujuu Apajuín Israel aents aidau emematin aina nunú: ‘Harina ichinkanum awa duka amuekashtatui, tuja aceite jarranum awa dushakam amuekashtatui’, tawai. Nuadui nunú yusa pujajinig, Tuke Pujuu yumin yutumtijattawai”, tiuwai.   </div><div class='p'> <span class="verse" id="V15">15&#160;</span>Tusa tima ukuak weuwai. Nunik Elías tibaunak imatiksag umikui. Nuna yusag kuashat tsawan batsamsajui.   <span class="verse" id="V16">16&#160;</span>Tuja Tuke Pujuu Elíasan tibaunak betek, harina ichinkanum auk amuekachui. Tuja aceite jarranum aushkam amuekachui.   </div><div class='p'> <span class="verse" id="V17">17&#160;</span>Nunik kuashat tsawan batsatai, nunú nuwa wajea nuna uchiji jata achikam shiig senchi jau asa jakauwai.   <span class="verse" id="V18">18&#160;</span>Nunikmatai nunú nuwa Elíasan chichajak:  </div><div class='p'>“¡Elíasah, Apajuín inakegah! ¿Wisha aminash itugkamu asamea suwimak sujakmesh mina uchijush mantugtame?” tiuwai.   <span class="verse" id="V19">19&#160;</span>Tama Elías ayaak:  </div><div class='p'>“¡Uchijum juwi itanta!” tusa niina bakuin uchijin patasa pujujun juki, Elías nii kanutaijin yakí iwaka niina pegakjin aepsauwai.   <span class="verse" id="V20">20&#160;</span>Dutika senchi untsumak Tuke Pujuu Apajuín segaak: “¡Tuke Pujuu Apajuí mina ememattaijuh! Juju nuwa mina kuitamjuka juna uchiji jakamtai, anentaimak senchi waittsati tusamesh ¿wagka tiume?” tau.   </div><div class='p'> <span class="verse" id="V21">21&#160;</span>Tusa tamawaik uchin kampatuma imania pagkuk senchi untsumak Apajuín segaak: “¡Tuke Pujuu Apajuí mina ememattaijuh! ¡Wait aneasam juju uchi etsagagta!” tiuwai.   </div><div class='p'> <span class="verse" id="V22">22&#160;</span>Tusa segam Tuke Pujuu niina antujuk uchin etsagajui.   <span class="verse" id="V23">23&#160;</span>Dutikamtai Elías uchi juki nugká akaiki dukujin suwak:  </div><div class='p'>“¡Diisia nijah, amina uchigmek iwakui!” tiuwai.   </div><div class='p'> <span class="verse" id="V24">24&#160;</span>Tusa tama nunú nuwa ayaak: “Yamai dekajai, amek dekas Apajuí etegkamuitme. Tuja ame tame duka ¡dekaskea nu Tuke Pujuunmaya tame!” tiuwai.   </div><ul class='tnav'>
<li><a href='index.htm'>1 Reyes</a></li>
<li><a href='1KI16.htm'>&lt;</a></li>
<li><a href='1KI.htm'>17</a></li>
<li><a href='1KI18.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V4">17:4</a>
<span class="ft">“Cuervo”: Juju chigkik uje bukusea chuwagka numamtinai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
