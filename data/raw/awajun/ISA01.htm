<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Isaías 1</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ISA01.htm" />
</head>
<body>
<ul class='tnav'>
<li><a href='index.htm'>Isaías</a></li>
<li><a href='ECC12.htm'>&lt;</a></li>
<li><a href='ISA.htm'>1</a></li>
<li><a href='ISA02.htm'>&gt;</a></li>
</ul>
<div class="main">
 <div class='mt'>Isaías   
</div><div class='ms'>Jerusalén Judá wegantu aidaujai pachisa etsegkamu  </div><div class='chapterlabel' id="V0"> 1</div><div class='mr'>(1—6)  </div><div class='s'>Judá wegantu aidauk pegkegchaun takau aidau </div> <div class='p'> <span class="verse" id="V1">1&#160;</span>Judá wegantu aidaunash waji utugchatak ajitnush ayi nuna pachis Amosa uchijin Isaíasan Apajuí ujakui. Nunak Judá wegantu aidaun apuji aidau Uzías, Jotam, Acaz, Ezequías aatus aajaku aina nunú tsawantin ujakui.   </div><div class='p'> <span class="verse" id="V2">2&#160;</span>Dutikam nuna Isaías etsejak:  </div><div class='b'> &#160; </div> <div class='q'>Nayaim, nugka aidautigmesh  </div><div class='q'>Tuke Pujuu tawa nunú antuktajum.  </div><div class='q'>Apajuí chichaak:  </div><div class='q'>“Wi Israel aents aidaunak mina uchig asagmatai,  </div><div class='q'>kuitamkan tsakapakan idaisauwaitjai.  </div><div class='q'>Dutikamaitak mina umigtutsuk wijai shiwagmagawaje.   </div><div class='q'> <span class="verse" id="V3">3&#160;</span>Tuja bakak, yaita niina kuitamnush  </div><div class='q'>nunak shiig wainui;  </div><div class='q'>tuja burro aidaushkam aents niyai entsamak  </div><div class='q'>wekaena nunak shiig dekainawai,  </div><div class='q'>untsu mina aentsug Israel aents aina duka  </div><div class='q'>wi kuitamsam batsatiatak  </div><div class='q'>mina shiwagmatuinawai.   </div><div class='b'> &#160; </div> <div class='q'> <span class="verse" id="V4">4&#160;</span>“¡Aents ayatak pegkegchaunak takau aidauk,  </div><div class='q'>pegkegchau takat aina nuna  </div><div class='q'>utuatmamkag batsamin ainawai!  </div><div class='q'>¡Tuja pegkegchaun takajaku aina  </div><div class='q'>nuna uchiji wegantu aidaushkam,  </div><div class='q'>pegkegchaunak dekainayatak,  </div><div class='q'>nuninun yujaju asag  </div><div class='q'>Tuke Pujuu, pegkejam,  </div><div class='q'>Israel aents aidaun Apajuíjiya nuna  </div><div class='q'>kajimatkiag idaisaje!   </div><div class='q'> <span class="verse" id="V5">5&#160;</span>Atumek dekas intimkiu atag tusajum wakegagme,  </div><div class='q'>nunin asagmin shiig kuashat suwimkan amasjime.  </div><div class='q'>Imatikamu asajum atumi iyashinig  </div><div class='q'>pegkeg ayautkauk atsawai.  </div><div class='q'>Tuja atumi buuken pujagbauk esamtsui,  </div><div class='q'>tuke imanisag ayawai.  </div><div class='q'>¡Nuadui atumek kakakchau wajasugme!   </div><div class='q'> <span class="verse" id="V6">6&#160;</span>Dawemin nagkamas buukmijai  </div><div class='q'>ashí atumi iyashig makichkish pegkeg ayautkauk atsawai;  </div><div class='q'>tuja anú ibau atumi iyashin ayá nuna  </div><div class='q'>ampia pempenjamag kuitamak  </div><div class='q'>etsaentamainuk makichkish atsawai.  </div><div class='q'>Tuja najaimagminish aceiteyai yakagtamjagkesh, imijtugmakchaje.   </div><div class='q'> <span class="verse" id="V7">7&#160;</span>Atumi nugkenak yaaktajum aidaujai  </div><div class='q'>shiwag aidau tsaikagmatai,  </div><div class='q'>agkan shiig pujumainchau wajase.  </div><div class='q'>Tuja yaakat aidau apeamu keenawai.  </div><div class='q'>Tuja atum ajakmamu aidaunmayan  </div><div class='q'>shiwag aidau juukag atumesh wainjuminig amuinawai.  </div><div class='q'>Yaunchuk yaakat Sodoma tsaikam  </div><div class='q'>atsau agkan juwakua numamtuk wajase”,  </div><div class='q'>tujamui Apajuí.   </div><div class='q'> <span class="verse" id="V8">8&#160;</span>Untsu ima Jerusalégkak tsaikchamu juwake,  </div><div class='q'>nuniku asa melón ajakbaunum nuna ejapeen  </div><div class='q'>makichik aak aakmaka pachitsuk idaisamu aama  </div><div class='q'>numamtuk wajas awai.  </div><div class='q'>Nuniak nuigtushkam makichik yaakat  </div><div class='q'>shiwag tenteam aama numamtin wajas awai.   </div><div class='q'> <span class="verse" id="V9">9&#160;</span>Tuja Tuke Pujuu ashí senchigtina nunú  </div><div class='q'>jutii ainag nuwiyan ujumak uwemtikchakuig,  </div><div class='q'>iik sodomanmaya aents, gomorranmaya  </div><div class='q'>aents aidaujai ijinauwa numamtukes wajakagtai.   </div><div class='s'>Israel aents aidau Apajuín dekaskenum emematchagbau </div> <div class='q'> <span class="verse" id="V10">10&#160;</span>Israel aents aidaun apuji aidautigmek,  </div><div class='q'>sodomanmaya tuja gomorranmaya aents  </div><div class='q'>aidaun apuji pegkegchau aajaku aina nunin wajasugme.  </div><div class='q'>Nuadui Tuke Pujuun chichamega nunú  </div><div class='q'>shiig antuka jukitajum.   </div><div class='q'> <span class="verse" id="V11">11&#160;</span>Tuke Pujuu chichaak:  </div><div class='q'>“¡Atum Apajuí anentag suwaji tusajum,  </div><div class='q'>kuntin aidau maajum mina emematjaku  </div><div class='q'>kuntin patai apetainum patagjum,  </div><div class='q'>nuna neje ashí apeajum nunak wika dakitajai!  </div><div class='q'>¡Ataktuk sujusaigpa!  </div><div class='q'>Tuja toro aidaun wiyaji, uwig aishmag aidaun,  </div><div class='q'>chivo tsakat aidaun numpen wainkunchakam  </div><div class='q'>tsumajai.   </div><div class='q'> <span class="verse" id="V12">12&#160;</span>Wika mina emematjitasajum minakjum,  </div><div class='q'>kuntin aidau ikaunmatajum tusanuk  </div><div class='q'>makichkish atumnak segatsjime.  </div><div class='q'>Atumek mina dushiktakjum,  </div><div class='q'>mina jegag pegkegma nunú  </div><div class='q'>pegkegchau ematasajum kaunjume.  </div><div class='q'>¡Juju jega mina emamatjaku ijuntaya juwig batsamtsuk,  </div><div class='q'>jiinja shiyaktajum!   </div><div class='q'> <span class="verse" id="V13">13&#160;</span>Ataktu awagkigmek anentag mina sujamu  </div><div class='q'>pegkegchau aina juninuk itagtuawaigpa.  </div><div class='q'>Nunú apeamua nunak wika tsumain diyajai.  </div><div class='q'>Tuja nantu yama takamunum Apajuí emematku jiistamtai,  </div><div class='q'>nuigtu tsawan ayamtain  </div><div class='q'>jiistamtai ati tusa umikbauwa nunú  </div><div class='q'>jiistamami tusajum aents aidau ipajum ijumjume,  </div><div class='q'>tujash wika aents pegkegchaun takau aidau  </div><div class='q'>jiistamaina nunak shiig dakitajai.   </div><div class='q'> <span class="verse" id="V14">14&#160;</span>Nantu yama takamunum jiistamjum nunak wika dakitajai;  </div><div class='q'>¡Nunú jiistamjum nunak dakitmain diyajai,  </div><div class='q'>nuniakun katsuntu pujumainchau dekapeajai!   </div><div class='q'> <span class="verse" id="V15">15&#160;</span>Tuja atum mina aujtustasajum uwejum takuajum nunak  </div><div class='q'>wika makichkish diyatsjime;  </div><div class='q'>tuja antugtanakesh antugtsujime.  </div><div class='q'>Tuja atumek kuashat aents mainaitjum duwi,  </div><div class='q'>uwejum takuajum duka ayatak numpak ainawai.   </div><div class='q'> <span class="verse" id="V16">16&#160;</span>¡Nijamaktajum!  </div><div class='q'>¡Pegkegchaujum aidau diitan dakitajai!  </div><div class='q'>¡Pegkegchau takatak idaisatajum!   </div><div class='q'> <span class="verse" id="V17">17&#160;</span>¡Pegkeja nunú takat unuimagtajum,  </div><div class='q'>kakanmamsatajum pegkeg takatnum,  </div><div class='q'>nuniakjum aents waitkam batsata nunú yaigtajum,  </div><div class='q'>dutikakjum uchi bitaik aidaush,  </div><div class='q'>tuja waje aidaushkam ayamjuktajum!”   </div><div class='b'> &#160; </div> <div class='q'> <span class="verse" id="V18">18&#160;</span>Tuke Pujuu chichagtamak:  </div><div class='q'>“Yamai juju pachisa atumjai chichasmi.  </div><div class='q'>Tuja atumi tudaujum numpa kapantua imanaitkuish,  </div><div class='q'>wi nunak esakatjan yujagkim pujua iman awajtustatjime;  </div><div class='q'>tuja jáanch numpa kapantui egkekbauwa imanaitkuish,  </div><div class='q'>wi nunak esakatjan lana pujuama iman awajtustatjime.   </div><div class='q'> <span class="verse" id="V19">19&#160;</span>Atum mina umigtakjumek,  </div><div class='q'>atumi nugkem pegkeja nuwi ajakmajum yuwattagme.   </div><div class='q'> <span class="verse" id="V20">20&#160;</span>Untsu atum ayatak intimkugmek,  </div><div class='q'>duka maaniamunum ijina utsam atatjume”,  </div><div class='q'>tujamui Tuke Pujuu tusa, Isaías tiuwai.   </div><div class='s'>Apajuí Jerusalégnak iwajattawai </div> <div class='q'> <span class="verse" id="V21">21&#160;</span>¡Jerusalégnumia aents aidauk  </div><div class='q'>yaunchkek shiig anentaimkau, waitjuchu, pegkeg aajabi,  </div><div class='q'>tujash yamaik nuwa wainka akika dutiktaijai betek,  </div><div class='q'>magkagtin wajasu ainawai!   </div><div class='q'> <span class="verse" id="V22">22&#160;</span>Atumek plata pegkejama iman ayugme,  </div><div class='q'>tujash yamaik utsagbaujai betek wajasugme.  </div><div class='q'>Yaunchkek vino pegkeja iman ayugme,  </div><div class='q'>tujash yamaik chujuin wajasugme.   </div><div class='q'> <span class="verse" id="V23">23&#160;</span>Atumi apuji aidauk aents intimkiu,  </div><div class='q'>pegkegchau aina nuna kumpaji ainawai.  </div><div class='q'>Kuichik akiam, tuja waji aidau suwam  </div><div class='q'>nuna juwinak,  </div><div class='q'>aents takamsachunak jujuwai takamsauk tuinawai.  </div><div class='q'>Tuja bitaik aidaunash, waje aidaunash waitkainawai,  </div><div class='q'>dutikainau asag makichkish yainatsui.   </div><div class='b'> &#160; </div> <div class='q'> <span class="verse" id="V24">24&#160;</span>Nuadui apu Tuke Pujuu ashí senchigtina nunú chichaak:  </div><div class='q'>“¡Ditak mina shiwag ainawai,  </div><div class='q'>nuadui wi ditanak suwimkan susagtatjai!   </div><div class='q'> <span class="verse" id="V25">25&#160;</span>Dutikakun dita tudaujinak waji pegkegchau aidau  </div><div class='q'>apetia numamtuk apean utsankattajai,  </div><div class='q'>dutikan dita pegkegchau takamtaiji aina nunak esakatjattajai.   </div><div class='q'> <span class="verse" id="V26">26&#160;</span>Dutikan yaunchuk apu chichama epegkin aidau,  </div><div class='q'>chichagkagtin aidau shiig takau,  </div><div class='q'>waitjuchu aajabia nujai betek emaktatjai.  </div><div class='q'>Dutika ai: ‘Jerusalégnumia aents aidauk,  </div><div class='q'>pegkejan takau aidau’, nuigtu:  </div><div class='q'>‘Ima Apajuínak umijin aidau’, tujamtin ainawai.   </div><div class='q'> <span class="verse" id="V27">27&#160;</span>Wika wait anenkagtin asan,  </div><div class='q'>nuigtush uwemtikagtin asan,  </div><div class='q'>Jerusalégnumia aents aidau mina umigtuinakuig,  </div><div class='q'>wainka waitkam yujakuish,  </div><div class='q'>wi ditanak ayamjuktinaitjai.   </div><div class='q'> <span class="verse" id="V28">28&#160;</span>Untsu aents pegkegchaun takau aina duka  </div><div class='q'>ashí jinawagtinai,  </div><div class='q'>wagki mina umigtutan dakituidau asag.   </div><div class='q'> <span class="verse" id="V29">29&#160;</span>Tuja atum aidautijum anú yagkug aidau,  </div><div class='q'>tuja numi encina aidau ayá nunú shiig wakejusjum  </div><div class='q'>kuitamjum nuwi wainka apajuímtai aidau  </div><div class='q'>emematjum nunú diisjum datsagtinaitjume.   </div><div class='q'> <span class="verse" id="V30">30&#160;</span>Atum aidautigmek, numi encina duke kakekamtai,  </div><div class='q'>wentsamtug wajama numamtin,  </div><div class='q'>tuja yagkug yumi ukattsuk idaisamujai betek atinaitjume.   </div><div class='q'> <span class="verse" id="V31">31&#160;</span>Tuja atum ainajum anuiya senchigtina duka  </div><div class='q'>chijichi kagaju apeam megkagama  </div><div class='q'>numamtuk megkaejatnai.  </div><div class='q'>Niina tudauji aina nunuwai jii kegaujai beteka duka.  </div><div class='q'>Nuniau asa nunú chijichinak apea ajapeawai.  </div><div class='q'>Nuadui niina tudaujijai esatnai,  </div><div class='q'>tuja nuna ikagnamainuk makichkish atsutnai.”   </div><ul class='tnav'>
<li><a href='index.htm'>Isaías</a></li>
<li><a href='ECC12.htm'>&lt;</a></li>
<li><a href='ISA.htm'>1</a></li>
<li><a href='ISA02.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
