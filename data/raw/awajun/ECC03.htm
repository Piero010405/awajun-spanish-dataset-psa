<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Eclesiastés 3</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ECC03.htm" />
</head>
<body>
<ul class='tnav'>
<li><a href='index.htm'>Eclesiastés</a></li>
<li><a href='PRO31.htm'>&lt;</a></li>
<li><a href='ECC.htm'>3</a></li>
<li><a href='ECC09.htm'>&gt;</a></li>
</ul>
<div class="main">
 <div class='mt2'>Juninai pujutak  </div><div class='mt'>Eclesiastés   
</div><div class='chapterlabel' id="V0"> 3</div><div class='s'>Ashí waji nagkaema nunak maki makichik tsawanji ajuinawai </div> <div class='p'> <span class="verse" id="V1">1&#160;</span>Juju nugkanum ashí waji aidau nagkaemaina duka tsawanji mamiktuamu ainawai:   </div><div class='b'> &#160; </div> <div class='q'> <span class="verse" id="V2">2&#160;</span>Tsawan jegawai akiinbau,  </div><div class='q'>tuja jamu, ajak ajakmamu,  </div><div class='q'>nunú ajakmamu nejekmatai juwaamu.   </div><div class='q'> <span class="verse" id="V3">3&#160;</span>Tsawan jegawai aents maamu,  </div><div class='q'>tuja aents jakui tsuwamu,  </div><div class='q'>yaakat tsayamu,  </div><div class='q'>tuja yaakat tsaikbau ataktu yaaktabau jegawai.   </div><div class='q'> <span class="verse" id="V4">4&#160;</span>Tuja buuttinush tsawan jegawai,  </div><div class='q'>tuja shiig aneaku dushiamush,  </div><div class='q'>jakamunum buutku wake besemag pujamush,  </div><div class='q'>tuja jiistamatnush tsawan jegawai.   </div><div class='q'> <span class="verse" id="V5">5&#160;</span>Tsawan jegawai kaya yajuaka utsamu,  </div><div class='q'>kaya utsagbau yajuaka ijubau;  </div><div class='q'>shiig anendaiku pagkuniamu,  </div><div class='q'>tuja kanaamu.   </div><div class='q'> <span class="verse" id="V6">6&#160;</span>Tsawan jegawai kuichik juwamu,  </div><div class='q'>tuja takatsuk wainka pujamu,  </div><div class='q'>ii takasa jukimu anetamu,  </div><div class='q'>tuja ii anettsamu utsamu.   </div><div class='q'> <span class="verse" id="V7">7&#160;</span>Tsawan jegawai jáanch ichiamu,  </div><div class='q'>nunú ichigbau apigbau,  </div><div class='q'>chichatsuk pujamu,  </div><div class='q'>tuja tsawan jegawai chichaamu.   </div><div class='q'> <span class="verse" id="V8">8&#160;</span>Tsawan jegawai aneeniamu,  </div><div class='q'>kajegdayamu, maaniamu,  </div><div class='q'>maanitsuk agkan shiig pujamu.   </div><div class='b'> &#160; </div> <div class='p'> <span class="verse" id="V9">9&#160;</span>Aents senchi takak waitia dusha ¿waji pegkegna juwawa?   <span class="verse" id="V10">10&#160;</span>Tuja Apajuí aents aidaunak takainak batsamsatnume tusa, kuashat takatan susauwa nuna anentaimsan ejemaijai.   <span class="verse" id="V11">11&#160;</span>Tuja Apajuí juju nugkan najanauwa duwi nagkamas, aentsnak shiig pegkejan najanauwai. Dutika unuimatan susauwai, atakea duish wajig nagkaemajagtinaita nuna dekatnume tusa. Tujash dutikamaitak, aents aidauk Apajuí yama nagkamchak najankauwa nunak shiig dekamainchau dekapenawai.   </div><div class='p'> <span class="verse" id="V12">12&#160;</span>Nuadui wika dekajai dekas aentsuk eke iwaku puja duik, pegkejan takak shiig aneas pujumainai.   <span class="verse" id="V13">13&#160;</span>Tuja ii yutai aidau yuwaku, umutai umag duka ii takasa jukimunmaya dutikaji, wagki Apajuí nunak amasu asamtai.   <span class="verse" id="V14">14&#160;</span>Tuja nuigtushkam dekajai ashí Apajuí najankamu aina duka tuke asatna nunak:  </div><div class='q'>Nii najankamua duka  </div><div class='q'>nuwi ekekaik makichkish najanmaitsui,  </div><div class='q'>tuja emegkautkesh emegkaumaitsui.  </div><div class='q'>Nunak Apajuí dutikauwai,  </div><div class='q'>wagki niina senchijin dekaatnume tau asa.   </div><div class='q'> <span class="verse" id="V15">15&#160;</span>Ashí yamai ayá duka yaunchuk aijakua nunuwai,  </div><div class='q'>tuja atakea duwi agtina dushakam  </div><div class='q'>yamai ayá nunuwai.  </div><div class='q'>Tuja yaunchuk nagkaemajua nunak  </div><div class='q'>Apajuí ataktu nunikti tusa tima ataktu wantinui.   </div><div class='s'>Aents jakug nugka yukukuntu najaneawai. </div> <div class='q'> <span class="verse" id="V16">16&#160;</span>Juju nugkanmak apu aidauwap shiig takasagtatua  </div><div class='q'>tusa eme anentamaitak,  </div><div class='q'>ima pegkegchaunak takainak  </div><div class='q'>aentsun waitkaina nuna  </div><div class='q'>anentaimsan ejemaijai.   </div><div class='p'> <span class="verse" id="V17">17&#160;</span>Nuadui Apajuí aents aidaunak tsawan jegatna duwi pegkejan takasunash pegkegchaun takasujai mai apatuk dekajuatnai.   </div><div class='p'> <span class="verse" id="V18">18&#160;</span>Tuja nuigtushkam aentsu pujutjig kuntinu pujutijaig betekmamtina nuna Apajuí ditan dekamtikaun anentaimsan ejemaijai.   <span class="verse" id="V19">19&#160;</span>Shiig anentaimsa diyamak, aents aidaush, tuja kuntin aidaush mayattaiji betek ajamu asag, tsawanji jakatin jegagmak betek jainawai. Wagki juju nugka juwi pujutak aajayai.   </div><div class='q'> <span class="verse" id="V20">20&#160;</span>Ashí iwaku aina duka betek jainawai.  </div><div class='q'>Nunikag nugka yukukuntui najanamu asag,  </div><div class='q'>nunisag ataktu nugka yukukuntu wajasagtinai.   </div><div class='p'> <span class="verse" id="V21">21&#160;</span>¿Ya tumainaita, aentsu wakanig yakí nayaimpinum weawai, nuniai untsu kuntinu wakani nugka initken akaewai tusash?   </div><div class='p'> <span class="verse" id="V22">22&#160;</span>Untsu jaka ajin inantamki, atakea duish wajig nagkaemakinta nuna iwaintugmamainuk makichkish atsawai. Nuadui ii takasa juwamua duwi ii wakegamu takaku shiig aneasa pujumainun anentaimsan ejemaijai, wagki iik nuni takas pujusti tibau ainaji.   </div><ul class='tnav'>
<li><a href='index.htm'>Eclesiastés</a></li>
<li><a href='PRO31.htm'>&lt;</a></li>
<li><a href='ECC.htm'>3</a></li>
<li><a href='ECC09.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
