<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Génesis 37</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/GEN37.htm" />
</head>
<body>
<ul class='tnav'>
<li><a href='index.htm'>Génesis</a></li>
<li><a href='GEN36.htm'>&lt;</a></li>
<li><a href='GEN.htm'>37</a></li>
<li><a href='GEN38.htm'>&gt;</a></li>
</ul>
<div class="main">
 
<div class='chapterlabel' id="V0"> 37</div><div class='p'> <span class="verse" id="V1">1&#160;</span>Jacopak niina apaji Canaán pujujakua nuwi pujusui.   <span class="verse" id="V2">2&#160;</span>Juju agagbauwa juka Jacopan patayi aidau pachisa augmattsamui.  </div><div class='s'>José niina yachi aidaujai pachisa augmattsamu </div> <div class='p'>Josék diecisiete mijan ajamaitak, niina apaji ikaa nuwe aidau Bilhá Zilpájai aajakua nuwi niina yachi akiinau aidaujai ijunas uwijan kuitamajakui. Nuniau asa niina yachi aidau pegkegchau wajagtai apajin jegajua ujajakui.   </div><div class='p'> <span class="verse" id="V3">3&#160;</span>Tuja Israelak Josén ima senchi tikich yachi aidaun nagkaesau anejakui, nii múuntuch wajas pujayatak akiau asa, José nugkugtinun jáanchin shiig pegkejan najatua susauwai.   <span class="verse" id="V4">4&#160;</span>Tujash José yachi aidauk, iina apajig Josén ima senchi aneak iinak imatikas anempainatsji tuidau asag, kajejuinak makichkish kumpamainachu.   </div><div class='p'> <span class="verse" id="V5">5&#160;</span>Dutikam pujus José kajanum kajamjauwai. Nunik wagkanuk juni kanagja tusa yachi aidaun ujakui. Dutika ujakam nuna antukag, nuni senchi kajegkajui.   <span class="verse" id="V6">6&#160;</span>Dutikainam José ditan chichajak:  </div><div class='p'>“¡Antuktajum, wi kajanum kajamjag nuna ujaktajime!   <span class="verse" id="V7">7&#160;</span>Kajanum ii aidauti ashí ajá ejapeen trigo tsupija jigkaka ijumku batsamaji. Nuniajin wi jigka aepsamua nunú nantaki tutupit wajasmae; nunikmatai untsu atum jigkamu aidau nantajag nunú midau wajattaman tentea apakag eme anentuinak tsuntsuma ijuntsagmae”, tau.   </div><div class='p'> <span class="verse" id="V8">8&#160;</span>Tusa ujakam, yachi aidau niina chichajuinak:  </div><div class='p'>“¿Amekaitam iina apuji wajasam inajajatnum?” tuidau.  </div><div class='p'>Nuna tusag nuni senchi kajegkajui, wagki nii kajamjamujin imatiksag ujakajam.   </div><div class='p'> <span class="verse" id="V9">9&#160;</span>Dutikam pujus ataktushkam tikichin kajamjauwai, nunik nunashkam yachi aidaun ujaak:  </div><div class='p'>“Antuktajum tikichnashkam ataktu kajamjajai. Kajanum wainkamjai etsan, nantun, nuigtu once yayan. Nunú aidau mina tententuawag eme anenjusag tsuntsumjutiagmae”, tau.   </div><div class='p'> <span class="verse" id="V10">10&#160;</span>Tusa niina apajin, yachi aidaujai ujakui, tusa uchiji ujaam apaji chichajak:  </div><div class='p'>“¿Wajimpaya dusha nunin kajabaush? ¿Wika amina dukujai, ashí yatsum aina nunú aatsan amina tikishmatjan ememattinaitjam?” tiuwai.   </div><div class='p'> <span class="verse" id="V11">11&#160;</span>Nuadui niina yachi aidau senchi kajejuidau. Tujash niina apajig wajuk asag nunash nuni kajamjae tusa kuashat anentaimu.   </div><div class='s'>Josén niina yachiuchiji aidauk sujukagbau </div> <div class='p'> <span class="verse" id="V12">12&#160;</span>Makichik tsawantai José yachi aidau ditá apaji uwigji ayujatnun chijichin egainak Siquemnum shiyakajui.   <span class="verse" id="V13">13&#160;</span>Nunik shiyakmatai pujusa Israel Josén chichajak:  </div><div class='p'>“Amina yatsum aidau uwijan kuitamainak Siquem batsata nunú wejim diista”, tiuwai.  </div><div class='p'>Tama José ayaak:  </div><div class='p'>“Ayu apawah, ame tame nunak imatiksanuk umiktajai” tiuwai.   </div><div class='p'> <span class="verse" id="V14">14&#160;</span>Timatai Israel: “Ayu wetá, nunika jegaam yatsumesh wajuk batsatainawak nunú diista, nuniakum uwig aidaushkam diista. Dutikam ditash wajintuk chichainawa nunú minash taam ujatkata”, tiuwai.  </div><div class='p'>Tusa, José Hebrógka pakajin pujaun Israel akupkauwai, dutika akupkam Siquem wekama,   <span class="verse" id="V15">15&#160;</span>wagaka wainak wekaetatman makichik aents wekagu wainak iniak:  </div><div class='p'>“¿Waji egakmea amesh wekaeme?” tiuwai.  </div><div class='p'>Tama José ayaak:   <span class="verse" id="V16">16&#160;</span>“Wika mina yatsug aidaun egajai” tiuwai. Tusa nuna iniak: “Wait aneasam minash ujatkata tuwi dekaskesh uwijan kuitamkush batsatua”, tau.   </div><div class='p'> <span class="verse" id="V17">17&#160;</span>Tama nunú aents ayaak:  </div><div class='p'>“Amina yatsumik juwig atsuinawai, juwi batsatu ukuak shiyakmae, tuja dita chichainak, Dotágnum weagmi tuidaun antukmajai”, tiuwai.  </div><div class='p'>Tusa tima Joséshkam yachi aidaun egak yaakat Dotágnum jegauwai, nunik nuwi yachi aidau batsatun wainkauwai.   <span class="verse" id="V18">18&#160;</span>Nuwi jegattak wegaun, yachi aidau wainkag, maami tusag eke jegatsaig chichaman umigkaju ainawai.   <span class="verse" id="V19">19&#160;</span>Dutika umigkaju asag chichainak:  </div><div class='p'>“¡Diisjua au kajamkagtinuwe nunú minawai!” tuidau.   <span class="verse" id="V20">20&#160;</span>Nuna tusag: “Kaunatajum maami, dutika waanum egkea ajapami. Dutika iina apaji jegaji ujakuishkam, ikamia kuntin yuwae timi. ¡Dutika ajinish nii kajamkagtugbauji aidaush wajuk uminkatig!” tuidau.   </div><div class='p'> <span class="verse" id="V21">21&#160;</span>Tusa tuidaun Rubén antuk ayamjuktajai tusa chichaak:  </div><div class='p'>“Dekas tikima mautak maachmi”, tau.   <span class="verse" id="V22">22&#160;</span>Nuna tusa nuigtu chichaak: “Ayatak mautsuk, juju uwegshunum waa awa juwi egkeatajum, tujash makichkish awattsuk egkeatajum”, tiuwai. Rubén juna tiuwa nunak niina yachin uwemtikag juki apajin awagkitatau asa tiuwai.   </div><div class='p'> <span class="verse" id="V23">23&#160;</span>Tusa imatu batsatai Joséshkam niina yachi aidau batsatbaunum jegantui, nunittaman jáanch nugkuagbaujin awituk jujukiag,   <span class="verse" id="V24">24&#160;</span>achika jukiag waa yumi atsamunum egkeawajui.   </div><div class='p'> <span class="verse" id="V25">25&#160;</span>Dutika waanum egkea idayinak, yutain yuwinak batsatu, nunik batsatu niimsatakama Ismael aents aidau Galaad nugkanmaya camelloji aidaunum kugkuin bálsamo tutain, kugkuin mirra tutai aidaun aatus yajuakag Egipto nugkanum shimuidaun wainkajui.   </div><div class='p'> <span class="verse" id="V26">26&#160;</span>Nuna wainak Judá niina yachi aidaun chichajak:  </div><div class='p'>“¿Waji imana jukittaji iina yachi, maa uuka idaikuish?   <span class="verse" id="V27">27&#160;</span>Dekas ayatak juki Ismael aents shima au sumakta tusa sujukmi, dutikaku tikima mautak maachmi, iina yachiya jamah”, tiuwai.  </div><div class='p'>Tusa tama tikich yachi aidaushkam duke ati tusag tiajui.   <span class="verse" id="V28">28&#160;</span>Nuadui Madián aents waji sujin aidau nagkaemainai, Josén yachi aidau waanmayan jiiki jukiag diitai sujukajui veinte kuichik plata najanamun juwinak. Dutikawagmatai dita sumak jukiag Egipto nugkanum ejegawajui.   </div><div class='p'> <span class="verse" id="V29">29&#160;</span>Dutika sujuk awemaju ai, Rubén wakitki taa waanum José egkeamun jegantun diikma atsaun wainkauwai, nunik jáanchjin japiki ichigkui wake besemag dekapeamunum.   <span class="verse" id="V30">30&#160;</span>Nunik wakitki yachi aidaun chichajak:  </div><div class='p'>“¡Uchik atsawai! ¿Yamaish wisha wajukatjaki?” tau.   </div><div class='p'> <span class="verse" id="V31">31&#160;</span>Tusa tutaish pachitsuk idayinak, José jáanchji awitka jujukbaun jukiag, chivo tsakatan maawag nuna numpejai jáanchin numpeajajui.   <span class="verse" id="V32">32&#160;</span>Nuna dutikawag ditá apajin akuptukajui, dutikamun juki ejetuawag chichajuinak:  </div><div class='p'>“Juju wainkaji ame shiig diista, amina uchigmi jáanchjichuashit”, tiajui.   </div><div class='p'> <span class="verse" id="V33">33&#160;</span>Tama Jacob diistakama niina uchiji nugkutaijin wainkauwai, nunik chichaak:  </div><div class='p'>“¡Ehe juju jáanchia juka mina uchigdauwai!” tiuwai. Tusa chichaak: “¡Kuntin kajen pegkegchau aina nunú yuwae imatika shiig ichiajana!” tau.   </div><div class='p'> <span class="verse" id="V34">34&#160;</span>Nuna tusa Jacob niina jáanchjin japiki ichigkui, nunik wake besemag dekapeaku nugkutain nugkujui. Nunik pujus uchijin aneak kuashat tsawantai tuke buutú pujau.   <span class="verse" id="V35">35&#160;</span>Imani pujutai ashí niina uchiji aidau, nawanji aidaujai anentain ichichtuinak kautuawajui. Tujash nigka dakitau anentaijun ichichtujatnume tusag. Nuniau asa: “¡Wika tuke buu buutkawa jakan niijai wainiakun, duwi wake besemag dekapeamugnak nagkaankattajai!”, tiuwai.   </div><div class='p'> <span class="verse" id="V36">36&#160;</span>Tuja Madián aents aidauk dita sumaku ainayatak, Egipto nugkanum ejegawag suntag yaaktan utuawainum tusa kuitamin aidaun apuji faraógka atuwe Potifar aajakua nuwi sujukajui.   </div><ul class='tnav'>
<li><a href='index.htm'>Génesis</a></li>
<li><a href='GEN36.htm'>&lt;</a></li>
<li><a href='GEN.htm'>37</a></li>
<li><a href='GEN38.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
