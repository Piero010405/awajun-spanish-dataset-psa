<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 1 Corintios 16</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/1CO16.htm" />
</head>
<body>
<ul class='tnav'>
<li><a href='index.htm'>1 Corintios</a></li>
<li><a href='1CO15.htm'>&lt;</a></li>
<li><a href='1CO.htm'>16</a></li>
<li><a href='2CO01.htm'>&gt;</a></li>
</ul>
<div class="main">
 
<div class='chapterlabel' id="V0"> 16</div><div class='s'>Jerusalegnumia Cristun nemajuidau susatin kuichik anentag ijumjamu </div> <div class='p'> <span class="verse" id="V1">1&#160;</span>Jesusa nemajin pegkejam aidau yaigtin kuichik anentag ijumkugmek, galacianmaya iglesia aidaun jintintuabiag dutiksagmek atumesh dutikatajum.   <span class="verse" id="V2">2&#160;</span>Ashí tumigtin makí makichkitijum wajupa kuichkish jikiugme nu akantsajum ukú pujutajum. Dutikamu asamtai wi taattag nuaduik kuichik ijumjata tabauk atsutí.   <span class="verse" id="V3">3&#160;</span>Wi anui taan atum aents etegkawagmin cartan agajan susan Jerusalén awematjai, atum kuichik anenjauch ijumjaujum nuna dekaatnume tusan.   <span class="verse" id="V4">4&#160;</span>Nunimainaitkuig, wisha ditajai ijunjan wemainaitjai.   </div><div class='p'> <span class="verse" id="V5">5&#160;</span>Wi minaknuk, Macedoniaya atú minittajai, nuwi juakin atumin minittajai.   <span class="verse" id="V6">6&#160;</span>Nuniknuk atumjai ujumak tsawan pujusta tajai, nuniachkunush yumi tepeatta nunak anui pujusnukeash inagkeakintag tajai, nunikan weakuish atum yainkamnujum tusan.   <span class="verse" id="V7">7&#160;</span>Nuniau asan ayatak nagkaemaku wainká ukutnak dakitajai, dukapech tsawan atumiin pujusta tau asan, Apu Jesusash aatus wakegakuig.   <span class="verse" id="V8">8&#160;</span>Tujash Éfeso pujuttajai fiesta Pentecostés inagkeakta tau asan,   <span class="verse" id="V9">9&#160;</span>wagki waiti muun ujani ajutui shiig takamaina nu, kuashat shiwag ajutainigkishkam.   </div><div class='p'> <span class="verse" id="V10">10&#160;</span>Timoteo anui taakuish atumjai shiig aneas juwamaina nu dutikatajum, niishkam wi Apu Jesucristun takajag nunak takaju asamtai.   <span class="verse" id="V11">11&#160;</span>Nunin asamtai makichkitigmekesh imanchau diisaigpajum; dekas yaigtajum, shiig agkan minash taa waitkati, wagki tikich yatsug aina nujai dakaku pujaji.   </div><div class='p'> <span class="verse" id="V12">12&#160;</span>Yatsug Apolon kuashtá segajai, tikich yatsug aina nujai atumin ijagtamsati tusan; tujash yamaikik anui minimainjig wakegamuk atsujui, tuwig minimainji ajit dui minittawai.   </div><div class='s'>Inagnaku akatmabau </div> <div class='p'> <span class="verse" id="V13">13&#160;</span>Aneaku pujustajum; nuniakjum dekaskeapi tabaugmia nuig ebetmamjatajum; wajiu, senchi atajum.   <span class="verse" id="V14">14&#160;</span>Ashí atum takaajum duka, anenkai takastajum.   <span class="verse" id="V15">15&#160;</span>Yatsug aidauh atumek dekagme, Acayanmaya Estéfanas niina nuwe, uchijí aidaujai dekatkauk Apajuí nemagkajua duka, nunikaju asag Jesusan dekaskeapi tuidau pegkejam aina nuna senchi yainawai.   <span class="verse" id="V16">16&#160;</span>Nuadui atumek ju aents yaimainak takainak imaanina junin aina nu tabau antugkatajum.   </div><div class='p'> <span class="verse" id="V17">17&#160;</span>Shiig aneajai Estéfanas, Fortunato, Acaico aatus tajutuawag atum yainmaina nuna dita kuashat yaintuidau asagmatai.   <span class="verse" id="V18">18&#160;</span>Dita minak wakanjuish ichichtujajui, aikasag atumnashkam ichichtamjajui. Aents junin aina nu puyatjusjum diimain ainagme.   </div><div class='p'> <span class="verse" id="V19">19&#160;</span>Iglesia asianmaya kumpamjamainawai. Aantsag Aquila ni nuwe Priscilajai ditá jeenig iglesia ijunaina dushakam Apu Jesusa daajin kumpamjamainawai.   <span class="verse" id="V20">20&#160;</span>Ashí yatsug aidau kumpamjamainawai. Antsagmek atumesh makí makichkitijum pempeentunisjumek shiig anendaisajum kumpamdaiyatajum.   </div><div class='p'> <span class="verse" id="V21">21&#160;</span>Wi Pablon ju kumpamdaiyamunak mina uwejui agatjime.   </div><div class='p'> <span class="verse" id="V22">22&#160;</span>Makichik aentskesh Apu Jesusan aneachuk, ¡nigki suwimkan jukittawai! Wagki Apu Jesusak wamak taattawai.   </div><div class='p'> <span class="verse" id="V23">23&#160;</span>Atumnash Apu Jesús wait anenjamjatnume.   <span class="verse" id="V24">24&#160;</span>Wika atumnak Cristo Jesusan aneag dutiksanuk aneajime.  </div><div class='p'>Aatus atí.  </div><ul class='tnav'>
<li><a href='index.htm'>1 Corintios</a></li>
<li><a href='1CO15.htm'>&lt;</a></li>
<li><a href='1CO.htm'>16</a></li>
<li><a href='2CO01.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
