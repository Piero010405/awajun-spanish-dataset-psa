<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Salmos 96</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/PSA096.htm" />
</head>
<body>
<ul class='tnav'>
<li><a href='index.htm'>Salmos</a></li>
<li><a href='PSA095.htm'>&lt;</a></li>
<li><a href='PSA.htm'>96</a></li>
<li><a href='PSA100.htm'>&gt;</a></li>
</ul>
<div class="main">
 
<div class='chapterlabel' id="V0"> 96</div><div class='s'>Yamajam kantamtai ii apuji kantamjamu </div> <div class='q'> <span class="verse" id="V1">1&#160;</span>Ashí nugkanmaya aents aidautijum  </div><div class='q'>yamajam kantamtai  </div><div class='q'>Tuke Pujuu kantamjuatajum.   </div><div class='q'> <span class="verse" id="V2">2&#160;</span>Tuke Pujuu kantamjakjum,  </div><div class='q'>niina daaji pegkegnum chichagtajum.  </div><div class='q'>Tuja Apajuíyai uwemtikagtinuk tusajum  </div><div class='q'>kashi kashinig etsegtajum.   </div><div class='q'> <span class="verse" id="V3">3&#160;</span>Apajuí imanjiya nunú,  </div><div class='q'>niina pegkegmajijai pachisjum  </div><div class='q'>ashí nugka múun aidaunum etsegkatajum.   </div><div class='q'> <span class="verse" id="V4">4&#160;</span>Wagki Tuke Pujuuwai dekas múuntak,  </div><div class='q'>ima nigki eme anentsa kantamjam amainuk.  </div><div class='q'>Niyai tikich apajuímtai aina  </div><div class='q'>nuna nagkaesau ishamain.   </div><div class='q'> <span class="verse" id="V5">5&#160;</span>Tikich aents aidaun apajuímtaiji aina duka  </div><div class='q'>wainak ainawai;  </div><div class='q'>tuja Tuke Pujuuwai nayaimpin najanauk.   </div><div class='q'> <span class="verse" id="V6">6&#160;</span>¡Apajuín tsaaptinjiya duka jiin utsumakui!  </div><div class='q'>¡Nii pujamujiya nuwig niina senchiji,  </div><div class='q'>pegkegmajiya nujai awai!   </div><div class='b'> &#160; </div> <div class='q'> <span class="verse" id="V7">7&#160;</span>Ashí nugkanmaya aidautijum:  </div><div class='q'>“Ameketme senchigtinum,  </div><div class='q'>ameketme pegkegmamek”,  </div><div class='q'>tusajum Tuke Pujuu ememattajum.   </div><div class='q'> <span class="verse" id="V8">8&#160;</span>Tuke Pujuu anentag susatin jukijum,  </div><div class='q'>nii jega nuna agájin ikaunmajum,  </div><div class='q'>tikishmaja pujusjum Apajuí etsagjatajum.   </div><div class='q'> <span class="verse" id="V9">9&#160;</span>Apajuí jee pegkegma nuwi  </div><div class='q'>wayajum etsagjatajum.  </div><div class='q'>¡Ashí nugkanmaya aidauk  </div><div class='q'>amina ishamjamainak kujaitnume!   </div><div class='q'> <span class="verse" id="V10">10&#160;</span>Ashí aents nugkanmaya aidau chichagkujum:  </div><div class='q'>“¡Tuke Pujuuwai iina apujiya duka!  </div><div class='q'>Nugkanak jasa buchittsuk asatnun nii najanauwai,  </div><div class='q'>tuja ashí aents aidaunak  </div><div class='q'>nii inak betek diyakui.   </div><div class='q'> <span class="verse" id="V11">11&#160;</span>¡Nayaim aidaush, tuja nugkashkam  </div><div class='q'>shiig aneastinme!  </div><div class='q'>¡Tuja nayantsashkam,  </div><div class='q'>tikich namak múun aidaujai  </div><div class='q'>shiig aneenak uuttinme!   </div><div class='q'> <span class="verse" id="V12">12&#160;</span>¡Tuja nugkashkam,  </div><div class='q'>nunú nugkanum batsamin aidaujaí  </div><div class='q'>shiig aneastinme!  </div><div class='q'>¡Tuja numi ikam ayaushkam shiig aneenak,   </div><div class='q'> <span class="verse" id="V13">13&#160;</span>juju nugka juwi inamjatin  </div><div class='q'>mina nuna emtin pampaitnume!  </div><div class='q'>¡Tuke Pujuu dekas  </div><div class='q'>iina nugken inamjatatus taattawai!  </div><div class='q'>Nunik taa aents aidau takasbaujin  </div><div class='q'>diijus etegjattawai.”   </div><ul class='tnav'>
<li><a href='index.htm'>Salmos</a></li>
<li><a href='PSA095.htm'>&lt;</a></li>
<li><a href='PSA.htm'>96</a></li>
<li><a href='PSA100.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
