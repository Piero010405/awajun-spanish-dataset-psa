<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Éxodo 32</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/EXO32.htm" />
</head>
<body>
<ul class='tnav'>
<li><a href='index.htm'>Éxodo</a></li>
<li><a href='EXO31.htm'>&lt;</a></li>
<li><a href='EXO.htm'>32</a></li>
<li><a href='EXO33.htm'>&gt;</a></li>
</ul>
<div class="main">
 
<div class='chapterlabel' id="V0"> 32</div><div class='p'> <span class="verse" id="V1">1&#160;</span>Moisés muja Sinaínum wee megkaekamtai, Israel aents aidau ijunag Aarógkan chichajuinak:  </div><div class='p'>“¡Moisés jutiinak Egipto nugkanum batsatjin jiipajui! ¡Tujash dusha wajukaes, megkaetumkae! Nuniku asamtai dekas ¡ame ii apajuímatin najanata, nunú iina uyuntamsamtai shiyakagmi!” tuidau.   </div><div class='p'> <span class="verse" id="V2">2&#160;</span>Tusa tiagtai Aarón ditan ayaak:  </div><div class='p'>“¡Takugmek atumi nuwemdau, uchigminu, nawanjumdau akiitaiji oro aina nunú ukuitjajum juwi itatajum!” tiuwai.   </div><div class='p'> <span class="verse" id="V3">3&#160;</span>Tusa tiajam oro najanamu ditá kuishin nenau aidauk yajuakag Aarógkan ejetuawajui.   <span class="verse" id="V4">4&#160;</span>Dutikawagmatai Aarón nuna yajuak ukuiyag, toro tsakatan dakumak najanauwai. Dutikamtai dita chichainak: “¡Egipto nugkanum inaku waitkatai batsatjin Apajuí jiipakiuwa duka jujuwai!” tuidau.   </div><div class='p'> <span class="verse" id="V5">5&#160;</span>Nuna Aarón antuk, toro tsakat dakumka najana apusamunum, nuna yantamen ayaunas altaran najanauwai. Dutika senchi untsumak chichaak: “Kashin ijunja Tuke Pujuu emematuinaku jiistamawagtatji”, tau.   </div><div class='p'> <span class="verse" id="V6">6&#160;</span>Tusa tiu asamtai tsawainak kashikmas nantajag Apajuí agkanmitkagmauwai tusag nuna anentag suwinak kuntinun maidau, tuja tudau tsagkugnagtin tusashkam kuntinun maidau. Nuna dutikawag yujumkan yuwawag, umutan umuinak nantsemaidau.   </div><div class='p'> <span class="verse" id="V7">7&#160;</span>Nuniagtai Tuke Pujuu Moisésan chichajak:  </div><div class='p'>“¡Mujá pujam duka wakitkita, amina aentsjum aidau Egipto nugkanum batsatu jiigmayum duka pegkegchaun takainak wi dutikatajum tibaunak uminatsui!   <span class="verse" id="V8">8&#160;</span>¡Wi umigtuktajum tibaunak shiig wamak kajimatkiaje! Nuninak oro ukuijag toro tsakatan dakumak najanawag nuna emematuinak kuntinu maa apenawai. Dutikainak:  </div><div class='p'>“ ‘¡Egipto nugkanum inaku waitkatai batsatjin Apajuí jiipakiuwa duka jujuwai!’ tuinawai”, tau.   <span class="verse" id="V9">9&#160;</span>Tusa Tuke Pujuu ataktu Moisésan chichajak:  </div><div class='p'>“Wi ditanak diyakjai, nuniau asan dekajai ditak dekas shiig antakchau ainawai.   <span class="verse" id="V10">10&#160;</span>¡Nuadui amek makichkish ayamjukaipa! ¡Wika shiig senchi kajekjai, nuniku asan ditanak ashí ijinattajai! Tujash ame wegantu aidaunak shiig kuashat ikauntuktatjame”, tiuwai.   </div><div class='p'> <span class="verse" id="V11">11&#160;</span>Tusa tima Moisés Apajuí tsagkugti tusa chichajak:  </div><div class='p'>“¡Tuke Pujuu mina Apajuíjuh! ¡Imanikmek kajekaipa! Ameku amina senchigmin amina aentsjum aidau Egipto batsatu jiigmayume.   <span class="verse" id="V12">12&#160;</span>Nuadui ame dutikawaminig egiptunmaya aents aidau chichagtamainak: ‘¡Apajuí ditanak tsanuja yajuak, mujá uyujus ijina emegkajui!’ tusa dushiktamain ainawai. Nuadui dekas ¡kajegkau akumesh tsagkujata!   <span class="verse" id="V13">13&#160;</span>Amina inakem aidau Abraham, Isaac, Jacob aajaku aina nujai ame umiktinjum chichaakum: ‘Atumi uchijum wegantu aidaunak shiig kuashat ikauntukan, yaya nayaimpinum ayá iman awajsatnaitjai tusam, ¡juju nugka junak atumi uchijum wegantu agtina nudau tuke atinun amastatjime!’ tiuwaitam nunú adeagta”, tiuwai.   </div><div class='p'> <span class="verse" id="V14">14&#160;</span>Tusa tima, Tuke Pujuu ditan kajejuk ijinatjai tiuwaitak, anentain yapajia dutikachui.   </div><div class='p'> <span class="verse" id="V15">15&#160;</span>Nunikmatai Moisés mujá pujau waketak, jimag kaya pakama najanamunum chicham umiktin mai yantamen agagbaun juki ejegauwai.   <span class="verse" id="V16">16&#160;</span>Nunú kayanak Apajuí najanauwai, tuja nunú kayanum chicham agagbau aajakua nunashkam Apajuík agajui.   <span class="verse" id="V17">17&#160;</span>Nunú chicham agagbaun jukimtai wakitkiag shimukma, aents aidau pampaidaun Josué antuk Moisésan chichajak:  </div><div class='p'>“¡Aents aidau batsata nuwimpash maaniamunum pampainak wajukeama imatuinani antajai!” tau.   <span class="verse" id="V18">18&#160;</span>Tutai Moisés ayaak:  </div><div class='p'>“Nunak depetmakbaunum shiig aneenakugkesh imatainatsui. Tuja nuniachkush tikich depetkam wake besemag dekapenakugkesh imatainatsui, ¡auk nunak nampeja batsamas imat batsatui!” tiuwai.   </div><div class='p'> <span class="verse" id="V19">19&#160;</span>Imatu batsatai Moisés jegakma aents aidau nantsemainak batsatun wainkauwai. Nunik diikma toro tsakat dakumka najanamu atatman wainak, senchi kajeka chicham umiktin kayanum agagbau takakbaunak nagkima ajuag tsaikui.   <span class="verse" id="V20">20&#160;</span>Nuna dutika toro tsakat dakumka najanamun juwakug nagkima jii kegamunum jiya tsaika yukukuntu ema yuminum chimpia pachimag, Israel aents aidaun chichajak:  </div><div class='p'>“Yamai juju uwagtajum” tusa aakui.   </div><div class='p'> <span class="verse" id="V21">21&#160;</span>Nuna dutika Aarógkan chichajak:  </div><div class='p'>“¿Juju aents aidaush itugtamkau asamtaiya, amesh ibau pegkegchau takamtikakmesh tunamitkame?” tau.   </div><div class='p'> <span class="verse" id="V22">22&#160;</span>Tutai Aarón ayaak:  </div><div class='p'>“¡Apujuh, minak kajegtukaipa, amek shiig dekame, juju aents aina juka ayatak pegkegchau takatnak wakeyin ainawai!   <span class="verse" id="V23">23&#160;</span>Minak dita chichagtuinak jutii aidauti Egipto nugkanum batsatjin Moisés jiipagmaya duka wajukaes megkaekae. Nuniku asamtai, ii shimajin uyuuntamsatin makichik apajuímtai najatkagtuata tujutuinakui,   <span class="verse" id="V24">24&#160;</span>wi ditá ayaakun: ‘Akiitaiji oro ajamu aidauk ikaunmatnume’ ti ai, ikaunmawagmatai wi jinum jiyamjai. Dutika ai juju toro tsakat najaneame”, tiuwai.   </div><div class='p'> <span class="verse" id="V25">25&#160;</span>Tuja Israel aents aidauk Aarón kuitamkacham batsamas pegkegchaun takainak, wainak yujaidau asamtai, ditá shiwaaji aidau dushikiam amainun Moisés anentaimas diisui.   <span class="verse" id="V26">26&#160;</span>Nunik aakmaja yaaktamamunum waitainum Moisés wajas chichaak:  </div><div class='p'>“¡Tuke Pujuun dekaskeapi tuidauk wijai ijunjatnume!” tiuwai.  </div><div class='p'>Tusa timatai Leví wegantu aidau Moisésjai ashí ijunjajui.   <span class="verse" id="V27">27&#160;</span>Nunikagmatai Moisés ditan chichajak:  </div><div class='p'>“Tuke Pujuu Israel aents aidaun Apajuíjiya nunú juna aatus chichaak: ‘Maki makichik puyagjin jukiag aents aidau batsata nuna shimutuk maki makichik jegan utuawag ashí aents pegkegchaun takamsau aina nuna dita yachi aidaunum nagkamas kumpaji aidaun, tuja ditajai ijunag pujuidaun aatus kajegtinme’ tujamui”, tiuwai.   </div><div class='p'> <span class="verse" id="V28">28&#160;</span>Tusa tiajam Leví wegantu aidauk Moisés dutikatajum tibaun umiinak nunú tsawanta duwi tres mil aentsun ijinawajui.   <span class="verse" id="V29">29&#160;</span>Dutikawagmatai Moisés chichaak:  </div><div class='p'>“¡Yamai atumnak Tuke Pujuu pegkegnum yumigtamsag chichame antugtai etamiugme! Wagki atumek Tuke Pujuu umiju asajum atumi yatsum aidau, uchijum aidau pegkegchaun takaidau ijinau asajum”, tiuwai.   </div><div class='p'> <span class="verse" id="V30">30&#160;</span>Tuja kashinia duwi Moisés aents aidaun chichajak: “Atumek shiig pegkegchau takasugme. Nuadui wi yamai mujá wetatjai Tuke Pujuu pujamunum, niish tsagkugtamainashit nuna dekaatag tusan”, tiuwai.   </div><div class='p'> <span class="verse" id="V31">31&#160;</span>Nuna tusa ukuak, Moisésak mujá Tuke Pujuu pujamunum wakitkiuwai. Nunik waka Tuke Pujuun chichajak:  </div><div class='p'>“¡Israel aents aidauk Apajuí tusag oron najanawag batsamtuidau asag dekaskenum shiig pegkegchaun takamsaje!   <span class="verse" id="V32">32&#160;</span>¡Wait aneasam ditá tudauji tsagkujata! tusan wi segajame. Tuja tsagkugmaichakmek, mina daag amina aentsjum aidaun daaji agatkamua nuwi agatjujuitam duka esakatjugta”, tiuwai.   </div><div class='p'> <span class="verse" id="V33">33&#160;</span>Tusa tutai Tuke Pujuu ayaak:  </div><div class='p'>“¡Wika ima mina chichamjun intimjutuina nuna daaji aidaunak esakatjattajai!   <span class="verse" id="V34">34&#160;</span>¡Tuja amek wakitkim Israel aents aidau yajuakam wi nugka amastajime tusan anagkuawaitjim nuwi wetá! Mina aentsug nayaimpinmaya uyuuntamsattawai. Tujash tsawan dita suwimak jukitnuji jegakui, duwi suwimkanak susattajai”, tiuwai.   </div><div class='p'> <span class="verse" id="V35">35&#160;</span>Tuja Aarón toro tsakatan dakumak najanamun Israel aents aidau emamatiaju asagmatai, Apajuí suwimka suwak jata ishamainun ajunjauwai.   </div><ul class='tnav'>
<li><a href='index.htm'>Éxodo</a></li>
<li><a href='EXO31.htm'>&lt;</a></li>
<li><a href='EXO.htm'>32</a></li>
<li><a href='EXO33.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
