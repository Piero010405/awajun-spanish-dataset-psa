<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Miqueas 4</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/MIC04.htm" />
</head>
<body>
<ul class='tnav'>
<li><a href='index.htm'>Miqueas</a></li>
<li><a href='MIC03.htm'>&lt;</a></li>
<li><a href='MIC.htm'>4</a></li>
<li><a href='MIC05.htm'>&gt;</a></li>
</ul>
<div class="main">
 
<div class='chapterlabel' id="V0"> 4</div><div class='s'>Tuke Pujuu ashí nugkanum inamjatin </div> <div class='q'> <span class="verse" id="V1">1&#160;</span>Tuke Pujuu jee pegkejam awa nunú mujak,  </div><div class='q'>tikich muja aidaun nagkaesau dekas muja shiig múun atinai.  </div><div class='q'>Nunú mujanum ashí aents tikich nugkanmaya aidau  </div><div class='q'>shiig kuashat kauniagtinai.   </div><div class='q'> <span class="verse" id="V2">2&#160;</span>Kuashat aents nugka muunnumia aidau kaunainak:  </div><div class='q'>“¡Minitajum muja Tuke Pujuunua nuwi wakagmi,  </div><div class='q'>nunika Jacopa Apajuíjiya nuna jeen jegawagmi,  </div><div class='q'>awi Tuke Pujuu niina chichame umiktin agagbauwa nuna  </div><div class='q'>jintinjamamtai, iish nunú antuka umikagmi!” tiagtinai.   </div><div class='q'> <span class="verse" id="V3">3&#160;</span>Tuke Pujuu aents nugka muunnumia aidaunak,  </div><div class='q'>tuja atushtanmaya aidaunashkam suwimkan susattawai.  </div><div class='q'>Tuja utugchat ataishkam nii epegkeatnai.  </div><div class='q'>Nuadui dita aidauk puyagjinak  </div><div class='q'>ajak ajakmaku takatain najankagtinai,  </div><div class='q'>untsu nagki aidaunak trigo tsupitain najankagtinai.  </div><div class='q'>Dutikawaju asag nugka muunnumiagkesh  </div><div class='q'>tikichjai maaniauk makichkish atsutnai.  </div><div class='q'>Tuja maaniatag tusa uminku  </div><div class='q'>suntagmaebaushkam atsustinai.   </div><div class='q'> <span class="verse" id="V4">4&#160;</span>Nuadui ashí aents aidauk ishamkagtutsuk  </div><div class='q'>maki makichik dita uva ajakbaujin, higo ajakbaujin  </div><div class='q'>nuna wakentin bikintunum shiig agkan  </div><div class='q'>ayamainak batsamsatnai.  </div><div class='q'>¡Nunak dekas Tuke Pujuu ashí senchigtina nunú aatus tawai!   </div><div class='q'> <span class="verse" id="V5">5&#160;</span>Tuja tikich aents aidauk  </div><div class='q'>dita apajuímtaiji aidaun umijuinawai;  </div><div class='q'>dita núninakuish, iik Tuke Pujuu iina Apajuíjiya nunú  </div><div class='q'>atakea duish tuke umigkatin ainaji.   </div><div class='b'> &#160; </div> <div class='q'> <span class="verse" id="V6">6-7&#160;</span>Tuja junashkam Tuke Pujuu chichaak:  </div><div class='q'>“Mina aentsug aidauk  </div><div class='q'>wi suwimak susam waituidau asag,  </div><div class='q'>uwigjai betek yawekag, shutusag wainak yujawai.  </div><div class='q'>Tujash dukap atsuk ataktu yajuakan ijumjattajai.  </div><div class='q'>Nunú tsawan jegamtai,  </div><div class='q'>ujumak iwaku batsatun yajuaka ijumjan,  </div><div class='q'>ataktu shiig kuashat senchigtin awajsatnaitjai.  </div><div class='q'>Dutikan wi dita apuji wajasan  </div><div class='q'>mina jegag pegkegma nuwi pujusan inamjatnaitjai.   </div><div class='q'> <span class="verse" id="V8">8&#160;</span>Muja Siógkah, ame yaakat Jerusalén mina  </div><div class='q'>aneetaijua nunú ejakam kuitamin ayume,  </div><div class='q'>nuadui ataktu yaunchuk aayum iman wajastatme.  </div><div class='q'>¡Ame atatme mina aentsug aina nuna  </div><div class='q'>dekas yaaktaji shiig múun!”<a href="#FN1" class="notemark">*<span class="popup">“Yaakat shiig múun” tawa nunak apach chichamnum “capital” tawa nunú taku taji.</span></a> tawai.   </div><div class='q'> <span class="verse" id="V9">9-10&#160;</span>“¿Wagka tujash Jerusalégka amesh  </div><div class='q'>nuwa uchin najaimak buutama imanikmesh buutme?  </div><div class='q'>Amek wainkamek buutmaitsume,  </div><div class='q'>amina apugmik pujawai,  </div><div class='q'>tuja apu chichagkagtin aidaushkam batsatui.  </div><div class='q'>Dekas buuttag takumek, amina aentsjum aidau  </div><div class='q'>ukugmakiag ikam ajanum batsatun,  </div><div class='q'>babilonianmaya aidau achijag yajuakagtina nunú  </div><div class='q'>anentaimsam buutta.  </div><div class='q'>Dutikawagmataish, wi ditanak ayamjukan  </div><div class='q'>uwemtikjan agkanmitkawagtinaitjai.   </div><div class='b'> &#160; </div> <div class='q'> <span class="verse" id="V11">11&#160;</span>“Kuashat aents nugka muunnumia aidau  </div><div class='q'>amina shiwagmatjamainau asag chichainak:  </div><div class='q'>‘¡Utusag Jerusalégkan tsaikanum tusa wakegaji!’ tuinawai.   </div><div class='q'> <span class="verse" id="V12">12&#160;</span>Tujash nunú aents aidauk Apajuísh wajinak dutikatag tawa nunak shiig dekainatsui,  </div><div class='q'>Apajuí ditanak trigo tsupija ijumja jigkatiama  </div><div class='q'>numamtuk awajkatta nuna  </div><div class='q'>ditak dekainachu asa tuu yujawai.   </div><div class='q'> <span class="verse" id="V13">13&#160;</span>¡Pai Jerusalégkah!  </div><div class='q'>¡Nantakta, nunikam dekegka tsaikta!  </div><div class='q'>Wagki Apajuí chichaak:  </div><div class='q'>‘Wi aminak depetmakti tusan toro senchia iman,  </div><div class='q'>kachuji jiju hierro katsugma ibau,  </div><div class='q'>nuigtush nanchiki bronce katsugma iman awajsattagme.  </div><div class='q'>Dutika ai depetkam dita wajiji kasamka ijumtai aina nunú  </div><div class='q'>ashí yajutkam mina sujustinaitme,  </div><div class='q'>wagki ashí nugka duka midau ainawai’, tawai Apajuí”,  </div><div class='q'>tiuwai Miqueas.   </div><ul class='tnav'>
<li><a href='index.htm'>Miqueas</a></li>
<li><a href='MIC03.htm'>&lt;</a></li>
<li><a href='MIC.htm'>4</a></li>
<li><a href='MIC05.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V8">4:8</a>
<span class="ft">“Yaakat shiig múun” tawa nunak apach chichamnum “capital” tawa nunú taku taji.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
