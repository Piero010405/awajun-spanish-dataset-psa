<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Lucas 21</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/LUK21.htm" />
</head>
<body>
<ul class='tnav'>
<li><a href='index.htm'>Lucas</a></li>
<li><a href='LUK20.htm'>&lt;</a></li>
<li><a href='LUK.htm'>21</a></li>
<li><a href='LUK22.htm'>&gt;</a></li>
</ul>
<div class="main">
 
<div class='chapterlabel' id="V0"> 21</div><div class='s'>Nuwa waje ujunauch ofrenda egkeamu </div> <div class='r'>(Mr. 12.41-44)  </div><div class='p'> <span class="verse" id="V1">1&#160;</span>Ofrenda egketainum wiakuch aidau kuichkin egkeagtai Jesús diyak wajau,   <span class="verse" id="V2">2&#160;</span>nunikmá makichik nuwa waje ujunauch jimag kuichik cobre najanamun egkettaman wainkau.   <span class="verse" id="V3">3&#160;</span>Nunik:  </div><div class='p'>—Dekas tajime, jujú nuwa waje ujunauchia ju ashí tikich aidaun nagkaesau egkeae,   <span class="verse" id="V4">4&#160;</span>wagki ashí ofrendan tikich egkeawaja duka ampinun egkeawaje, tujash juka ujunauchitak ni sumaka yumainjiya nunak ashí egkeae, tiuwai.   </div><div class='s'>Jega Apajuí ememattai tsayam atinai tusa Jesús etsegkamu </div> <div class='r'>(Mt. 24.1-2; Mr. 13.1-2)  </div><div class='p'> <span class="verse" id="V5">5&#160;</span>Ujumak aents aidau jega Apajuí ememattain pachis, kaya pegkeg nuigtú ofrenda itaamu aidaujai jega shiig iwajamua nuna pachisag chichaidau. Tiagtai Jesús chichajak:   </div><div class='p'> <span class="verse" id="V6">6&#160;</span>—Atum ju imatika jegamkamu wainjum juka, tsawan jegatnai nunikmatai makichik kayakesh ekenjamu aina nuiyag juwakchatnai, ashí tsaikbau atinai, tiuwai.   </div><div class='s'>Nagkanbau jegatsaig wantinkagtin aidau </div> <div class='r'>(Mt. 24.3-28; Mr. 13.3-23; Lc. 17.22-24)  </div><div class='p'> <span class="verse" id="V7">7&#160;</span>Tutai Jesusan iniinak:  </div><div class='p'>—Maestroh, ¿wajutiya dusha nuniktinaita? ¿Wají aidauk wantintinaita nu dutikam atin jegattak wajataish? tuidau.   </div><div class='p'> <span class="verse" id="V8">8&#160;</span>Tama ni ayaak: “Kuitamamkatajum tsanuam aijum, wagki kuashat midiagtinai mina daajun pachisag, nuninak: ‘Witjai Cristunuk, tsawantak tikiju wajasé’ wajagtinai, tuinakuish atumek antugkaigpajum.   <span class="verse" id="V9">9&#160;</span>Maaninawai tuinamu antitnaitjume, nuigtú pampandayamush aitnai, imaninakuish ishamkaigpajum; dekatkauk nunú aidauwá nagkaemagtinai, tujash nagkanbauk nu nuniaig achatnai”.   </div><div class='p'> <span class="verse" id="V10">10&#160;</span>Tusa nuigtushkam: “Nugka yaignum batsamin aidau tikich nuninum batsatujai maaniagtinai, tuja nuninai nugka muunnum batsamin aidaushkam, mai imannumiajaig maaniagtinai.   <span class="verse" id="V11">11&#160;</span>Senchi uugbau aidaush agtinai nuigtú yapagtash, jata ishamain utsumaja jinamush ashí yantamnum atinai. Nayaimpinmayashkam shiig ishamain wantinaidaun wainiagtinai.   </div><div class='p'> <span class="verse" id="V12">12&#160;</span>“Tujash ju ashí wi tajim nu eke jegatsaig, atumnak achigmakag waitkagmasagtinai. Dutijamainak jega ijuntai aidaunum awaintamawag, nui jujamkiag cárcel egkepawag, nui jujamkiag tikich apu aidaunum ejetamawag, nui inagkeapakiag gobernador aidaunmash ejetamawag, nuigtú rey aidaunmash ejetamawagtinai mina nemagtin asagmin.   <span class="verse" id="V13">13&#160;</span>Tujash nuna dutijamainakuish, mina pachittsajum tikich yupichu ujamainush ajutjamiagtinai.   <span class="verse" id="V14">14&#160;</span>Nuniakjumesh uyumakaigpa atum ayamjumamainush wajintu tumainaitjume duka;   <span class="verse" id="V15">15&#160;</span>wagki wi atum chichaktinnak dekamtikattajime, dutikamu asagmin atum chichataik, shiwajum aina nuiyagkesh makichkish tujamainchau agtinai.   <span class="verse" id="V16">16&#160;</span>Tujash atumnak apa aidau, yatsum aidau, pataim aidau, kumpajum aina duke sujupakagtinai, dutijamawagmatai dita maamuk maam agtinai;   <span class="verse" id="V17">17&#160;</span>nuigtush ashí aents aidau kajegtabiagtinai mina daag pachisjum chichaidau asagmin,   <span class="verse" id="V18">18&#160;</span>tujash makichkish minaig datumtamain ainatsui.   <span class="verse" id="V19">19&#160;</span>Tujash ebetmamja pujakjumek, uwemjatin ainagme.   </div><div class='p'> <span class="verse" id="V20">20&#160;</span>“Suntag aidau Jerusalegkan tentea au wainkugmek, wamkeap tsaikagtatua tusajum dekaatin atajum.   <span class="verse" id="V21">21&#160;</span>Nuadui, Judea batsatutigmek mujá pisagtin atajum; Jerusalén batsatushkam jiinjag yaaktanak ukuktinme; ajanum takaak batsatushkam, yaaktanmag wakitkig waimainchau ainawai.   <span class="verse" id="V22">22&#160;</span>Wagki duka tsawantak suwimak jegau asa imanitnai, ashí agagbaunum tibauwa nu uminu asa.   <span class="verse" id="V23">23&#160;</span>¡Wait anentuinajai nunú tsawantin nuwa ejamtin nuigtú uchí amuntsuaku agtina nunak! Wagki ju nugka juig shiig senchi waitiamu atinai nuigtushkam ju aents aina judauk suwimak ishamain atinai.   <span class="verse" id="V24">24&#160;</span>Espadayai maamush agtinai nuigtush achijag ashí tikich nugka aidaunum yajumam agtinai; judiochu aina nu Jerusalegnak tsaikagtinai, nunisag pujus tsawan dita mamiktugbauwa nuna ejeyagtinai.   </div><div class='s'>Aentsmaga akiinauwa nu minitnuji </div> <div class='r'>(Mt. 24.29-44; Mr. 13.24-37)  </div><div class='p'> <span class="verse" id="V25">25&#160;</span>“Nuniamunum etsa, nantu, yaya aidaunum wainchatai aidau wantiniagtinai. Ashí nugkanmaya aents aidauk anentaimak waitiagtinai nuniak puyatiagtinai nayants shiig senchi tsukatak uutbauji antuidau asag.   <span class="verse" id="V26">26&#160;</span>Imatu asamtai ishamainak jaka iyauke agtinai nugkanum nagkaemaktata nuna anentaimtusag, nuigtú nayaimpinmaya senchigtin aidaush peganaidau asagmatai.   <span class="verse" id="V27">27&#160;</span>Nuniai Aentsmaga akiinau yujagminum pachitkau tsawan wajas niina senchijijai minau wainkatnaitjume.   <span class="verse" id="V28">28&#160;</span>Nunú nagkamna imaniakuig ichichmamjatajum, nuniakjum pagkai diistajum, wagki atum agkanmagatnuk tikijuch wajasú asamtai”, tiuwai.   </div><div class='s'>Numi higueran pachis Jesús augmattsamu </div> <div class='r'>(Mt. 24.32-35; Mr. 13.28-31)  </div><div class='p'> <span class="verse" id="V29">29&#160;</span>Tusa Jesusak junash augmatus: “Higuera diistajum nuniachkugmesh tikich numi aina dukesh.   <span class="verse" id="V30">30&#160;</span>Atumek numi wentsamtuju dukegkuig, wamkeap esat nagkamnattawa tusajum dekau ainagme.   <span class="verse" id="V31">31&#160;</span>Nunisjumek, nunú nunidau wainkugmek, Apajuí inamjatnuk tikijuap wajasé tusajum dekaatin atajum.   </div><div class='p'> <span class="verse" id="V32">32&#160;</span>“Dekas tajime, yamai aents aina jusha batsataig ashí uminkatnai.   <span class="verse" id="V33">33&#160;</span>Nayaimpik nugkajaig megkaejatnai, tujash mina chichamjuk umintsukek juwakchatnai.   </div><div class='s'>Umintsajum dakamsatajum tibau </div> <div class='p'> <span class="verse" id="V34">34&#160;</span>“Kuitamamkatajum, pegkegchau unuimatjam shiig anentaimja dekaachmin wajasaim, nampet nuigtú nugkaya aina nu uyumakam wekaetakum, nuniamin pachiachbau tsawan nagkanbau jegak uwaktamkai,   <span class="verse" id="V35">35&#160;</span>chinamu ujatbauwa numamtuk; wagki duka ashí aents nugkaa batsataina nuwi minitnai.   <span class="verse" id="V36">36&#160;</span>Nuadui atumek aneaku ashí tsawantai Apajuí aujú pujutajum, nunú ishamain nagkaemagtina nu uwemtugminjum nuigtushkam Aentsmaga akiinauwa nujaish ijunjamnujum”.   </div><div class='p'> <span class="verse" id="V37">37&#160;</span>Jesusak tsawai jega Apajuí ememattainum jintinkagtua, kiitaik Olivosa mujají tutainum weejakui.   <span class="verse" id="V38">38&#160;</span>Ashí aents aidauk kashikmasag jega Apajuí ememattainum weedau, Jesús jintinkagtutai antukagtatus.   </div><ul class='tnav'>
<li><a href='index.htm'>Lucas</a></li>
<li><a href='LUK20.htm'>&lt;</a></li>
<li><a href='LUK.htm'>21</a></li>
<li><a href='LUK22.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
