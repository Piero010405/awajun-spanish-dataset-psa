<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 2 Reyes 4</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/2KI04.htm" />
</head>
<body>
<ul class='tnav'>
<li><a href='index.htm'>2 Reyes</a></li>
<li><a href='2KI02.htm'>&lt;</a></li>
<li><a href='2KI.htm'>4</a></li>
<li><a href='2KI05.htm'>&gt;</a></li>
</ul>
<div class="main">
 
<div class='chapterlabel' id="V0"> 4</div><div class='s'>Eliseo Sunemnumia nuwajai </div> <div class='p'> <span class="verse" id="V8">8&#160;</span>Makichik tsawantai Eliseo Samaria wegak yaakat Sunem aajakua nuni nagkaemakiuwai. Nunik nagkaemattaman nuwiya nuwa eme anentsa diitai pujau, yujumkan yuwati tusa waitkas ipauwai. Nuadui Eliseo nuni weakug nuwi yujumkan yuwatatus tuke waijakui.   <span class="verse" id="V9">9&#160;</span>Tuja makichik tsawantai nunú nuwa niina aishin chichajak:  </div><div class='p'>“Antukta nijah, wika dekajai au aents nagkaemak tuke waya ijagtama duka dekas pegkejam Apajuín profetajiyai.   <span class="verse" id="V10">10&#160;</span>Nuadui jega tuntupega nuwi nii kanutai umigkami. Dutika makichik pegak, makichik patasa yutai, ekemtai, nuigtu ekematai aatsa umigkami. Dutika umikbau asamtai, iina ijagtamkush nuwi kanagti”, tusag umikajui.   </div><div class='p'> <span class="verse" id="V11">11&#160;</span>Dutika umikbaunum Eliseo nuwi kanagtatus waya,   <span class="verse" id="V12">12&#160;</span>niina inake Guehazí aajakua nuna chichajak: “Nuwa jentin untsukta”, tiuwai. Tusa tima untsukui. Dutika untsukam taamtai, Eliseo niina inaken chichajak:   </div><div class='p'> <span class="verse" id="V13">13&#160;</span>“Anú nuwa iina shiig awajtamka nuniau asamtai, iish wajinmak yaimainaita nunú iniasta. Tuja niish wakegakuig apujai, nuniachkuish suntaja apujijai chichamainaitji”, tiuwai.  </div><div class='p'>Tusa tutai nunú nuwa ayaak:  </div><div class='p'>“Wika juwi mina pataag aidaujai pujau asan shiig pujajai, utugchatak atsugtawai”, tiuwai.   <span class="verse" id="V14">14&#160;</span>Nuna tusa wakitkimtai, Eliseo niina inaken chichajak:  </div><div class='p'>“¿Tujash wajuk yaimainkita?”, tau. Tama nii ayaak:  </div><div class='p'>“Achah, wajuk yaimaintsukait. Uchigtuchui, tuja aishishkam múunchi”, tiuwai.   <span class="verse" id="V15">15&#160;</span>Timatai, kame ataktu untsukta tiuwai. Tusa tima ataktu weji untsukui, dutikam kanutainmak waitsuk, ayatak waitinum jegan wajasui.   <span class="verse" id="V16">16&#160;</span>Nunikmatai Eliseo nunú nuwan chichajak:  </div><div class='p'>“Tikich mijan atata duwi yamai tsawanta juniai, uchi uchigmakam pagkuaku atatme”, tiuwai. Tama nii Eliseon ayaak:  </div><div class='p'>“Mina apujuh, amek Apajuí etegkamuitam iman asam minak tsanujaipa”, tiuwai.   </div><div class='p'> <span class="verse" id="V17">17&#160;</span>Tau asa nigka dekaskeapi tichauwai. Tujash duwi pujus Eliseo tibaunak imatiksag ejapjukui. Nunik tikich mijantin uchigmakui.   <span class="verse" id="V18">18&#160;</span>Dutikam pujus nunú uchi muumpajui. Nunik pujau makichik tsawantai niina apaji aents ajaka juwagtai diyak ajanum pujau asamtai, ditajai pujustatus weuwai.   <span class="verse" id="V19">19&#160;</span>Nunik jegan wajanbauwaik senchi buutak:  </div><div class='p'>“¡Ayau, buukeg najautawai! ¡Ayau, buukeg najautawai!” wajau. Imattai apaji niina inaken chichajak:  </div><div class='p'>“Juju uchi jukim dukujin ejegata”, tiuwai.   </div><div class='p'> <span class="verse" id="V20">20&#160;</span>Tusa tima juki dukuji pujamunum ejegauwai. Dutikamtai niina dukuji juki niina bakuin ekenas pujujus etsan tajipiuwai. Nunik nuwi pujusag uchik jakauwai.   <span class="verse" id="V21">21&#160;</span>Nunik jakamtai dukuji juki profeta Eliseo kanutaijin yaki iwaka pegaknum aepes waitin epeni ukukiuwai.   <span class="verse" id="V22">22&#160;</span>Dutika ukuki niina aishin untsuka taamtai chichajak:  </div><div class='p'>“Makichik inak burro susam awetugta nujai wi wenu profeta Eliseojai chichasan taatjai”, tiuwai.   <span class="verse" id="V23">23&#160;</span>Tutai niina aishi chichaak:  </div><div class='p'>“¿Wagka yamaish niijaish chichastag tame? Nantuk yama takache, tuja tsawanchakam ayamtaichui”, tau. Tama nii ayaak:  </div><div class='p'>“Duka amek puyatjukaipa, nunin aigkish wetatjai”, tiuwai.   <span class="verse" id="V24">24&#160;</span>Tusa timatai ayu tusa niina inaken burronum ekemsa wetin umikta tiuwai. Tusa tima umikmatai nuwa niina chichajak:  </div><div class='p'>“Wegajai wamak, ame emkata, tuja wi juwi ayamjami tatsaigkik wajantaipa”, tusa weuwai.   </div><div class='p'> <span class="verse" id="V25">25&#160;</span>Nunik wea weakua muja Carmelonum Eliseo pujamunum jegauwai. Nuwi jegattak wetatman Eliseo wainak niina inake Guehazín chichajak:  </div><div class='p'>“Nijah diisia, au nuwa mina duka Sunemnumia nuwa iina kanutain amauwe nunuwai.   <span class="verse" id="V26">26&#160;</span>Tupikaki igkugkam iniasta niina aishish, niina uchijish pegkejash batsata nunú”, tiuwai. Tusa tima tupikaki weji igkug iniasui. Tusa iniam nii ayaak:  </div><div class='p'>“Ehe, pegkeg batsatji”, tau.   </div><div class='p'> <span class="verse" id="V27">27&#160;</span>Nuna tusa Eliseo pujamunum jegauwai. Nunik Eliseo nawen tapit achik pujusui, nunitai Guehazí jegantauwai emenastatus. Dutiktai Eliseo niina inaken chichajak:  </div><div class='p'>“Idaisata nigka kuashat anentaimak waitiawai, tujash Tuke Pujuu eke tujuttsui waji utugchatak ajawa”, tiuwai.   </div><div class='p'> <span class="verse" id="V28">28&#160;</span>Tusa tutai nunú nuwa Eliseon chichajak:  </div><div class='p'>“¿Mina apujuh, wisha aminash uchi uchigmaktasan wakegajai tusanush timakaijam? Juna aneasan wika aminak wainkam tsanujaipa timaijame”, tiuwai.   <span class="verse" id="V29">29&#160;</span>Tusa tutai Eliseo niina inake Guehazínkan chichajak:  </div><div class='p'>“Umintsata nunikam mina ushujutaig jukim juju nuwa jeen wetá. Tuja jintá weamin aents igkupainakuish kumpamawaipa. Tuja makichik aentskesh kumpamjamkuish aikaipa. Nunika jegam mina ushujutaijua juju uchi yapiin patatta”, tiuwai.   <span class="verse" id="V30">30&#160;</span>Tusa tutai nunú nuwa Eliseon chichajak:  </div><div class='p'>“Tuke Pujuu antai, tuja ameshkam antamin tajame, wika ame wegachkuminig makichkish wechattajai”, tiuwai. Tusa imattai Eliseo nunú nuwajai weuwai.   </div><div class='p'> <span class="verse" id="V31">31&#160;</span>Nunik Eliseok eke wegai Guehazí niyá eemak jegá, ushujutai takakbauwai uchi yapiin patatiuwai. Tujash uchik makichkish tsagaumainchau tepau.  </div><div class='p'>Nunitai ukuak Eliseon igkugtatus wejiuwai. Nunik igkug chichajak:  </div><div class='p'>“Ame tujutmaum nunak betek dutikamjai, tujash uchik tsagaichmae, jakamutak tepeme”, tiuwai.   </div><div class='p'> <span class="verse" id="V32">32&#160;</span>Tusa ujakam Eliseo niishkam jegá jegauwai. Nunik waya diikma uchi jaka peaknum tepaun wainkauwai.   <span class="verse" id="V33">33&#160;</span>Dutika wainak nunú kanutain epeni Tuke Pujuun aujak pujau. Tuja nunú kanutainmak ima Eliseok nunú uchi jakaujai pujau.   <span class="verse" id="V34">34&#160;</span>Eliseo Apajuín aujus inagnak pegaknum waka uchi jakaun patamti uchin pagkuk niina wenin, jiin, uwejen, uchi wenin, jiin, uwejen, aatus tuket enekna tepesui. Nunik tepai, uchi jaka bichatug tepau nimpautan nagkabau.   <span class="verse" id="V35">35&#160;</span>Nunitai Eliseo nantaki nunú kanutainum imau wajan, wekagu. Nunik ataktushkam pegaknum waka uchi patamti pagkuk tepau, nunik tepai uchi sieteya imania jachituk niimiuwai.   <span class="verse" id="V36">36&#160;</span>Nunikmatai Eliseo Guehazigka untsuka chichajak: “Uchi dukuji untsukta”, tima untsukui. Tusa untsukam nunú nuwa Eliseo wajamunum jeganmatai Eliseo chichajak: “Juju uchijum jukita, jakache tsagaje”, tiuwai.   </div><div class='p'> <span class="verse" id="V37">37&#160;</span>Tusa tima tupikaki Eliseo nawen pagkuk pujusui. Dutika ukuak uchijin juki Eliseo kanutaijin pujau nugká akaikiuwai.   </div><ul class='tnav'>
<li><a href='index.htm'>2 Reyes</a></li>
<li><a href='2KI02.htm'>&lt;</a></li>
<li><a href='2KI.htm'>4</a></li>
<li><a href='2KI05.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
