<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Salmos 105</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/PSA105.htm" />
</head>
<body>
<ul class='tnav'>
<li><a href='index.htm'>Salmos</a></li>
<li><a href='PSA104.htm'>&lt;</a></li>
<li><a href='PSA.htm'>105</a></li>
<li><a href='PSA107.htm'>&gt;</a></li>
</ul>
<div class="main">
 
<div class='chapterlabel' id="V0"> 105</div><div class='s'>Apajuí Israel aents aidaun yaigbau </div> <div class='q'> <span class="verse" id="V1">1&#160;</span>¡Tuke Pujuu see titajum!  </div><div class='q'>¡Niina daaji pachisjum  </div><div class='q'>aents aidau ujaktajum!  </div><div class='q'>Dutikakjum nii takatji  </div><div class='q'>tikich nugkanmaya aidaush ujaktajum.   </div><div class='q'> <span class="verse" id="V2">2&#160;</span>Apajuí wainchatai aidaun  </div><div class='q'>iwainajua nunú anentaimtusjum,  </div><div class='q'>kantamtai kantamjuatajum.   </div><div class='q'> <span class="verse" id="V3">3&#160;</span>Niina daaji pegkegma nunú  </div><div class='q'>anentaimtusjum eme anenmamtajum.  </div><div class='q'>¡Tuke Pujuun umijin aidautigmek,  </div><div class='q'>shiig aneastajum!   </div><div class='q'> <span class="verse" id="V4">4&#160;</span>Ashí tsawantai Tuke Pujuu egaktajum,  </div><div class='q'>nuniakjum niina senchijiya nunú segatajum.  </div><div class='q'>¡Tuké Apajuí egaktajum!   </div><div class='q'> <span class="verse" id="V5">5-6&#160;</span>Apajuí ii aidautin, tuja niina inake Abraham, Jacob aajaku aina  </div><div class='q'>nunú wegantu aidaun etegjauwa nuna,  </div><div class='q'>ayamjak wainchatai ishamain aidaun  </div><div class='q'>iwainajua nunú anentaimtustajum.  </div><div class='q'>Tuja chicham umiktin agagbauwa  </div><div class='q'>dushakam adeagtajum.   </div><div class='q'> <span class="verse" id="V7">7&#160;</span>Niyai Tuke Pujuu, iina Apajuíjiya nunú;  </div><div class='q'>niyai ashí aents aina nuna apujig.   </div><div class='q'> <span class="verse" id="V8">8&#160;</span>Kuashat mijan nagkaemataish,  </div><div class='q'>nuna dutikatjai tusa anagkagtuamujinak  </div><div class='q'>Apajuík tuke kajimatkishtinai.   </div><div class='q'> <span class="verse" id="V9">9&#160;</span>Nunak Abrahamjai umikua nuna,  </div><div class='q'>Isaakjaishkam ataktu umikui.   </div><div class='q'> <span class="verse" id="V10">10&#160;</span>Nuna Jacobjaishkam umikui,  </div><div class='q'>tuja nunú tuke asatin  </div><div class='q'>Israel aents aidaunum juwakui.   </div><div class='q'> <span class="verse" id="V11">11&#160;</span>Nuadui Apajuí niina chichajak:  </div><div class='q'>“Wi nugka Canaágnak amastajai,  </div><div class='q'>aminu tuke atina nuna”, tiuwai.   </div><div class='q'> <span class="verse" id="V12">12&#160;</span>Israel wegantu aidauk  </div><div class='q'>ujumchik aajaku aina duwik  </div><div class='q'>nugkenchau asag,  </div><div class='q'>Canaán nugkanmak ijagjai betek  </div><div class='q'>wainak yujajaku ainawai.   </div><div class='q'> <span class="verse" id="V13">13&#160;</span>Nunidau asag,  </div><div class='q'>tikich nugkanum shiyakag,  </div><div class='q'>nuwi batsamas, nuna ukuinak  </div><div class='q'>tikich apu aidau batsatbaunum jegawag,  </div><div class='q'>nuwi ujumchik tsawan pujusag,  </div><div class='q'>waja yujayanume.   </div><div class='q'> <span class="verse" id="V14">14&#160;</span>Tujash Apajuík  </div><div class='q'>waitkastinme tusag idaisachmayi,  </div><div class='q'>nuadui ditan ayamjak  </div><div class='q'>apu aidaun suwimkan susabi.   </div><div class='q'> <span class="verse" id="V15">15&#160;</span>Nuadui apu aidaun chichajak:  </div><div class='q'>“Mina aentsug wi etegjamu aina duka,  </div><div class='q'>tuja mina chichamjun etsejin aidaushkam  </div><div class='q'>makichkish waitkasaigpajum”, tiuwai.   </div><div class='b'> &#160; </div> <div class='q'> <span class="verse" id="V16">16&#160;</span>Tuja Canaán nugkanum  </div><div class='q'>Apajuí ajak aidaun ashí ijinabi,  </div><div class='q'>dutikamu asa nujan tepeabi.   </div><div class='q'> <span class="verse" id="V17">17&#160;</span>Tujash eke nujan tepeatsaig,  </div><div class='q'>Apajuí Josén emtika Egipto nugkanum  </div><div class='q'>awemauwai, dita yachi aidau  </div><div class='q'>wainka inataijai betek sujukajua nuna.   </div><div class='q'> <span class="verse" id="V18">18&#160;</span>Dutikam Egipto nugkanum jegamtai,  </div><div class='q'>Josénak jijui dawenum jigkajag  </div><div class='q'>jukiag aents achika egketainum  </div><div class='q'>egkeawagmayi.   </div><div class='q'> <span class="verse" id="V19">19&#160;</span>Tuja José kajamjamuji uminkati tusa,  </div><div class='q'>Tuke Pujuu niina dekapeak  </div><div class='q'>kuashat tsawan waitkastinme tiuwai.   </div><div class='q'> <span class="verse" id="V20">20&#160;</span>Nunik waitu pujaun,  </div><div class='q'>Egipto nugkan apuji José jiiktajum tusa  </div><div class='q'>inamjamtai jiikiagmayi,  </div><div class='q'>dutika agkanmitkabi.   </div><div class='q'> <span class="verse" id="V21">21&#160;</span>Dutika jiiki niina jeen apuji ema,  </div><div class='q'>nuigtu niinu aidau Egipto nugkanum ayaunak ashí diisti tusa niina idaitusui.   </div><div class='q'> <span class="verse" id="V22">22&#160;</span>Tuja nuigtushkam apu atuwe aidaun,  </div><div class='q'>tuja tikich apu aidaunashkam  </div><div class='q'>nigki jintintua unuinakti tusa idaitusui.   </div><div class='q'> <span class="verse" id="V23">23&#160;</span>Nunikbaunum Jacob Israel daagtin  </div><div class='q'>aajakua nunú Egipto nugkanum jegauwai.  </div><div class='q'>Nunik jegaa tikich nugkanmayayaitak  </div><div class='q'>Cam nugkanum pujusui.   </div><div class='q'> <span class="verse" id="V24">24&#160;</span>Nunik pujusmatai, Apajuí  </div><div class='q'>nii aentsji aidaun kuashat uyujkauwai,  </div><div class='q'>dutika niina shiwaaji aidaun  </div><div class='q'>nagkaesau senchigtin emauwai.   </div><div class='q'> <span class="verse" id="V25">25&#160;</span>Tujash egiptunmaya aidau  </div><div class='q'>Israel aents aidaun kajejiagti,  </div><div class='q'>dutikainak tsanujagtinme tusa  </div><div class='q'>Apajuí tsagkamkauwai.   </div><div class='b'> &#160; </div> <div class='q'> <span class="verse" id="V26">26&#160;</span>Tuja kuashat waitkagtai,  </div><div class='q'>Apajuí niina inake etegkamujin Moisésan Aarógjai  </div><div class='q'>Egipto nugkanum awemauwai.   </div><div class='q'> <span class="verse" id="V27">27&#160;</span>Nuadui Apajuí senchijin  </div><div class='q'>wainchatai ishamain aidaun Egipto nugkanum, Cam nugkanum iwainakajui.   </div><div class='q'> <span class="verse" id="V28">28&#160;</span>Tuja Egipto nungkak ashí suwe wajasti tusa  </div><div class='q'>Apajuí suwe emabi.  </div><div class='q'>Nuna wainainayatak  </div><div class='q'>egiptunmaya aents aidauk,  </div><div class='q'>Apajuí chichamenak  </div><div class='q'>antugkachaju ainawai.   </div><div class='q'> <span class="verse" id="V29">29&#160;</span>Tuja yumi aidaunak ashí numpa awajtusui;  </div><div class='q'>imanikmatai, namak aidaushkam jinawajui.   </div><div class='q'> <span class="verse" id="V30">30&#160;</span>Takash aidaunashkam,  </div><div class='q'>ashí yaaktanum piyakti,  </div><div class='q'>nuniak apu pegajinish  </div><div class='q'>tuja nii ekemtaijinish utsaniag  </div><div class='q'>waitkasti tusa ishitkabi.   </div><div class='q'> <span class="verse" id="V31">31&#160;</span>Apajuí nunikti timatai,  </div><div class='q'>anchi teteejai pachimnag,  </div><div class='q'>yujagkim wajukama imanik  </div><div class='q'>Egipto nugkanak akijuawabi.   </div><div class='q'> <span class="verse" id="V32">32&#160;</span>Tuja yumin yutumtiktsuk,  </div><div class='q'>bicha kaya iman najaneaku  </div><div class='q'>jiijai pachimag nayaimpinmayan  </div><div class='q'>Egipto nugkanum yutumtikjabi.   </div><div class='q'> <span class="verse" id="V33">33&#160;</span>Nunú yutak uva ajakbau aidaun,  </div><div class='q'>higo aidaunash ijinabi.  </div><div class='q'>Dutikak numi kanawe  </div><div class='q'>aidaunashkam ashí kupijabi.   </div><div class='q'> <span class="verse" id="V34">34&#160;</span>Tuja Apajuí ataktushkam nunikti tusa timatai,  </div><div class='q'>manchi aidau shiig kuashat kaketukmayi.  </div><div class='q'>¡Shiig kuashat asa dekapatash dekapamaichabi!   </div><div class='q'> <span class="verse" id="V35">35&#160;</span>¡Imaniau asa ajak ajanum ayaunak,  </div><div class='q'>tuja dupa aidaunak ashí amukagmayi!   </div><div class='q'> <span class="verse" id="V36">36&#160;</span>¡Dutiksag egiptunmaya aents aidaun  </div><div class='q'>uchiji iwai aidaunashkam ijituabi!   </div><div class='q'> <span class="verse" id="V37">37&#160;</span>Dutika nuadui,  </div><div class='q'>iina muunji aidaunak Apajuí  </div><div class='q'>oro aidaun, tuja plata aidaun  </div><div class='q'>aatus uyumitkak jiigmayi.  </div><div class='q'>Nunik shimakush Israel aents aidauk  </div><div class='q'>makichik kayanakesh tukumkachagmayi.   </div><div class='q'> <span class="verse" id="V38">38&#160;</span>Nunik shimiagtai, egiptunmaya aidauk  </div><div class='q'>ishamkagtu batsatu asag,  </div><div class='q'>shiig aneasaju ainawai.   </div><div class='q'> <span class="verse" id="V39">39&#160;</span>Dutika jiija yujagmin awetiuwai,  </div><div class='q'>niina aentsji aidaun ejakti tusa;  </div><div class='q'>tuja dutiksag kashi diisag  </div><div class='q'>shiyaktinnashkam jii kegaun awetiuwai.   </div><div class='q'> <span class="verse" id="V40">40&#160;</span>Tuja yumainji atsujam yapajuinak sumagtaish,  </div><div class='q'>codornisan ishitkabi;  </div><div class='q'>tuja nayaimpinmaya yutai susam  </div><div class='q'>nuna yuwawag ejemajag  </div><div class='q'>shiig aneasagmayi.   </div><div class='q'> <span class="verse" id="V41">41&#160;</span>Tuja Moisés kayan awatmatai,  </div><div class='q'>kayanmaya yumi jiinkibi,  </div><div class='q'>nunik entsajai betek wajas  </div><div class='q'>uwegshunum akaikibi.   </div><div class='q'> <span class="verse" id="V42">42&#160;</span>Apajuí yaunchuk Abrahaman  </div><div class='q'>anagkuamunak betek umikmayi.   </div><div class='b'> &#160; </div> <div class='q'> <span class="verse" id="V43">43&#160;</span>Aatus Apajuí niina aentsji aidau  </div><div class='q'>Egipto nugkanum batsatun jiigmayi.  </div><div class='q'>Dutikam aents aidauk  </div><div class='q'>shiig aneenak untsumiagmayi.   </div><div class='q'> <span class="verse" id="V44">44&#160;</span>Dutika yajuak nugka  </div><div class='q'>tikich aents aidau batsamtain susabi,  </div><div class='q'>dutikak ajak tikich aents aidau  </div><div class='q'>ajakbau aidaunashkam susabi.   </div><div class='q'> <span class="verse" id="V45">45&#160;</span>Nunak Apajuí dutikauwai,  </div><div class='q'>juwi batsamas chicham umiktin agagbauwa nuna umiktinme tau asa.  </div><div class='q'>¡Yajauwajah! Apajuí emematiagmi.   </div><ul class='tnav'>
<li><a href='index.htm'>Salmos</a></li>
<li><a href='PSA104.htm'>&lt;</a></li>
<li><a href='PSA.htm'>105</a></li>
<li><a href='PSA107.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
