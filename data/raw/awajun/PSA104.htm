<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Salmos 104</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/PSA104.htm" />
</head>
<body>
<ul class='tnav'>
<li><a href='index.htm'>Salmos</a></li>
<li><a href='PSA103.htm'>&lt;</a></li>
<li><a href='PSA.htm'>104</a></li>
<li><a href='PSA105.htm'>&gt;</a></li>
</ul>
<div class="main">
 
<div class='chapterlabel' id="V0"> 104</div><div class='s'>Apajuí emematbau </div> <div class='q'> <span class="verse" id="V1">1&#160;</span>Ashí mina wakanjujai Tuke Pujuun  </div><div class='q'>emematkun pegkegnum chichagtinaitjai.  </div><div class='q'>¡Tuke Pujuu mina Apajuíjuh,  </div><div class='q'>amek dekas múuntaitme!  </div><div class='q'>Tuja amek amina imanjumea nunú ijiam,  </div><div class='q'>etsanjam pujame.   </div><div class='q'> <span class="verse" id="V2">2&#160;</span>Amek dekas tsaaptin ijimakume.  </div><div class='q'>¡Ame nayaimpia duka  </div><div class='q'>jáanchjai betek ejauwaitme!   </div><div class='q'> <span class="verse" id="V3">3&#160;</span>Dutikam yaki nayaimpinum  </div><div class='q'>ame pujustinjum umikuitme.  </div><div class='q'>Amina carrogmin yujagminum  </div><div class='q'>egkemkam wekaeme.  </div><div class='q'>¡Amina nanapjumin  </div><div class='q'>dasenum nanaakam wekaeme!   </div><div class='q'> <span class="verse" id="V4">4&#160;</span>Dase aina duka ame iname,  </div><div class='q'>ame nunikti tama jiishkam kegawai.   </div><div class='q'> <span class="verse" id="V5">5&#160;</span>Apajuík nugkanak nigki  </div><div class='q'>buchitmainchaun najanauwai;  </div><div class='q'>nuadui makichkish umuchmainchau atinai.   </div><div class='b'> &#160; </div> <div class='q'> <span class="verse" id="V6">6&#160;</span>Ame nayants pimumtikjam  </div><div class='q'>nugka yutuabiume,  </div><div class='q'>dutikakum ashí muja  </div><div class='q'>múun tsakaku aidaush yutuabiume.   </div><div class='q'> <span class="verse" id="V7">7&#160;</span>Imanikmataish,  </div><div class='q'>kuyua buku wajasti timayume,  </div><div class='q'>tusa tabaugmin amina chichamjumin  </div><div class='q'>ipamtajai betek antuk wamak kuyuabi.   </div><div class='q'> <span class="verse" id="V8">8&#160;</span>Nuadui, yumi piyag  </div><div class='q'>muja aidaun amuja auk,  </div><div class='q'>wake aidaunum akaiki,  </div><div class='q'>ame nuwi ijumnagti tibaunak imanisag  </div><div class='q'>nuwi ijumnajui.   </div><div class='q'> <span class="verse" id="V9">9&#160;</span>Nunikmatai ataktu pimak  </div><div class='q'>nugkan utujai tusam,  </div><div class='q'>juwig nagkankati, nuwi nagkama  </div><div class='q'>pima pimakuag wechati tiuwaitme.   </div><div class='q'> <span class="verse" id="V10">10&#160;</span>Untsu yumi mujanum pukuni jiinki,  </div><div class='q'>entsa najanea pakajin jegak,  </div><div class='q'>namak múun wajasti tusam idaime.   </div><div class='q'> <span class="verse" id="V11">11&#160;</span>Nunú yumin kuntin ikamia aidau  </div><div class='q'>burro ikamia aidaujai kitamainak  </div><div class='q'>umin ainawai.   </div><div class='q'> <span class="verse" id="V12">12&#160;</span>Nunú namaka yantamen numi ayaunum,  </div><div class='q'>nuna kanawen chigki aidau pasugmak petsainak,  </div><div class='q'>shinuinamu antunawai.   </div><div class='q'> <span class="verse" id="V13">13&#160;</span>Tuke Pujuuwah, amek  </div><div class='q'>nayaimpinum pujusam yumi yutumtijam,  </div><div class='q'>ikam ukatkam pegkeg emame;  </div><div class='q'>tuja amina anenkagmea nunú  </div><div class='q'>nugkanak shiig anemtikui.   </div><div class='q'> <span class="verse" id="V14">14&#160;</span>Apajuí dupanak tsapapitkawai,  </div><div class='q'>kuntin nuna yuu aidau  </div><div class='q'>yuwatnume tusa,  </div><div class='q'>tuja ajak aidaunashkam  </div><div class='q'>tsapapitkawai, nunú nejekmatai  </div><div class='q'>aents aidau yuwatnume tusa.   </div><div class='q'> <span class="verse" id="V15">15&#160;</span>Tuja pagkan yuwa ichichmamtain,  </div><div class='q'>tuja vino uwaja shiig aneastinun,  </div><div class='q'>nuigtu aceite kugkuin yapinum  </div><div class='q'>nijamtain aatus ashí umikui.   </div><div class='q'> <span class="verse" id="V16">16&#160;</span>Tuke Pujuu numi najankamua duka  </div><div class='q'>yumi uchupiam shiig ijunui,  </div><div class='q'>tuja Líbanonmaya setug aidaun  </div><div class='q'>nii tsapapitkakua dushakam,  </div><div class='q'>yumi yutak nugkan uchupiau asamtai  </div><div class='q'>shiig ijunui.   </div><div class='q'> <span class="verse" id="V17">17&#160;</span>Nuna kanawe aidaunum  </div><div class='q'>chigki aidau pasugmak petsainawai;  </div><div class='q'>nuwi pishak cigueñashkam pujawai.   </div><div class='q'> <span class="verse" id="V18">18&#160;</span>Tuja muja tsakaku aina duka  </div><div class='q'>cabra ikamia aidau batsamtai ainawai;  </div><div class='q'>untsu kaya múun aina duka  </div><div class='q'>wapujushan uumka batsamtai ainawai.   </div><div class='b'> &#160; </div> <div class='q'> <span class="verse" id="V19">19&#160;</span>Apajuí nantunak najanauwai,  </div><div class='q'>wajupa nantuk weawa tusa dekatnun;  </div><div class='q'>tuja tsawan dekapa dekatain etsan najanauwai.   </div><div class='q'> <span class="verse" id="V20">20&#160;</span>Etsa akaetaik kiyawai,  </div><div class='q'>nunikmatai kashi kuntin  </div><div class='q'>ikamia aidau jiinag yujawai.   </div><div class='q'> <span class="verse" id="V21">21&#160;</span>Tuja león aidaushkam kashi jiinag,  </div><div class='q'>dita yumainji atsutai shinuinawai,  </div><div class='q'>Apajuín segainak.   </div><div class='q'> <span class="verse" id="V22">22&#160;</span>Untsu tsawak etsa jiintai,  </div><div class='q'>dita waajin akuumag megkagainawai.   </div><div class='q'> <span class="verse" id="V23">23&#160;</span>Tsawan tsawagmatai,  </div><div class='q'>aents aidau takatjin jiintukiag,  </div><div class='q'>takai takainakua agkutai ukuinawai.   </div><div class='q'> <span class="verse" id="V24">24&#160;</span>¡Tuke Pujuuwah,  </div><div class='q'>amek shiig kuashat najankauwaitme!  </div><div class='q'>Tuja ashí duka  </div><div class='q'>amina yachagmijai umikuitme.  </div><div class='q'>¡Nugka ame najanamua  </div><div class='q'>nuwig ashí ame najankamu aina nunú batsatui!   </div><div class='q'> <span class="verse" id="V25">25&#160;</span>Diisia ame najanamu  </div><div class='q'>nayants shiig múun,  </div><div class='q'>nuwig kuntin múun aidau,  </div><div class='q'>kuntin piipich aidau shiig kuashat  </div><div class='q'>makichkish dekapamainchau ayawai.   </div><div class='q'> <span class="verse" id="V26">26&#160;</span>Nuwi yujawai lancha múun aidau;  </div><div class='q'>tuja nuwi semagkau múun  </div><div class='q'>najanawaitam nunú  </div><div class='q'>shiig aneak wasugkamui.   </div><div class='q'> <span class="verse" id="V27">27&#160;</span>Nunú aidauk ashí  </div><div class='q'>amina dakagmainawai,  </div><div class='q'>wajutik yutainash amasat tusag.   </div><div class='q'> <span class="verse" id="V28">28&#160;</span>Nuadui ame dita yuwatnuk suwame,  </div><div class='q'>dutikam jukiag shiig yuwinawai.   </div><div class='q'> <span class="verse" id="V29">29&#160;</span>Untsu ame uumjukmak,  </div><div class='q'>senchi ishamainawai;  </div><div class='q'>tuja ame mayatut jujamshakam jawai,  </div><div class='q'>nunik iyashig yukukuntu najaneawai.   </div><div class='q'> <span class="verse" id="V30">30&#160;</span>Tujash ame Wakanim suwamak  </div><div class='q'>ashí nugkanmaya aents aidauk  </div><div class='q'>yamajam pujutan juwinawai.   </div><div class='q'> <span class="verse" id="V31">31&#160;</span>¡Tuke Pujuu imanjiya duka tuke auwai!  </div><div class='q'>¡Tuke Pujuuk nii najankamujin diisa shiig aneawai!   </div><div class='q'> <span class="verse" id="V32">32&#160;</span>Tuja Apajuí diyamak nugkak kujawai,  </div><div class='q'>untsu muja aidauk  </div><div class='q'>Apajuí antiamak bukuituinawai.   </div><div class='q'> <span class="verse" id="V33">33&#160;</span>Wi eke iwaku pujuttag nuaduik  </div><div class='q'>Tuke Pujuun, mina Apajuíjun emematkun  </div><div class='q'>kantamtain kantamjuattajai.   </div><div class='q'> <span class="verse" id="V34">34&#160;</span>Tuja Tuke Pujuu wi anentaibaujua  </div><div class='q'>nuna shiig aneas diigtusti,  </div><div class='q'>wagki minak niyai shiig aneamujuk ajutui.   </div><div class='b'> &#160; </div> <div class='q'> <span class="verse" id="V35">35&#160;</span>¡Aents pegkegchaun takau aidau  </div><div class='q'>Apajuí ememattan dakituidauk  </div><div class='q'>ashí jinawag megkaejatnume!  </div><div class='b'> &#160; </div> <div class='q'>¡Ashí mina wakanjujai Tuke Pujuun emematkun  </div><div class='q'>pegkegnum chichagtinaitjai!  </div><div class='q'>¡Yajauwajah! Tuke Pujuun daaji ememattai ati.   </div><ul class='tnav'>
<li><a href='index.htm'>Salmos</a></li>
<li><a href='PSA103.htm'>&lt;</a></li>
<li><a href='PSA.htm'>104</a></li>
<li><a href='PSA105.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
