<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Juan 15</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JHN15.htm" />
</head>
<body>
<ul class='tnav'>
<li><a href='index.htm'>Juan</a></li>
<li><a href='JHN14.htm'>&lt;</a></li>
<li><a href='JHN.htm'>15</a></li>
<li><a href='JHN16.htm'>&gt;</a></li>
</ul>
<div class="main">
 
<div class='chapterlabel' id="V0"> 15</div><div class='s'>Jesús, witjai uva numijinuk tibau </div> <div class='p'> <span class="verse" id="V1">1&#160;</span>Witjai dekaskenum uva numijinuk, untsu mina Apajua nuuwai ajakan kuitamna duka.   <span class="verse" id="V2">2&#160;</span>Ashí mina kanaweg nejeachunak tsupiawai; untsu ashí kanaweg nejena nunak, asantug iwajui aan senchi nejektí tau asa.   <span class="verse" id="V3">3&#160;</span>Atumek wi chichaman jintintuamjim nu umiau asajum shiig asanjamu ainagme.   <span class="verse" id="V4">4&#160;</span>Wijai ijutkau atajum, wi atumjai ijutkag antsagmek. Ajakan kanawe numijin achitkachu nigki kanakí akug nejemaitsui, antsagmek atumesh wijai ijutkau achakjumek pegkejak takamaitsugme.   </div><div class='p'> <span class="verse" id="V5">5&#160;</span>Witjai uva numijinuk, atumetjume mina kanaweg aidautigmek, wijai ijutka nu, tuja wi niiní ijutkag nunú senchi nejeawai; wagki atum wijai ijutkau achakjumek Apag wakegamua duka makichkish dutikmainchau ainagme.   <span class="verse" id="V6">6&#160;</span>Wijai ijutkatsu duka, jiikí ajapam ajaka kanawe tsupikbau kukagmatai, jukí jiinum apetiama numamtuk awajam atinai.   </div><div class='p'> <span class="verse" id="V7">7&#160;</span>Wijai ijutkau pujakjumek nuigtú mina chichameg aina dusha umiakjumek, ashí atum wakegamu segattajum, nuniakjuminig ashí amastinaitjime.   <span class="verse" id="V8">8&#160;</span>Atum pegkeg takaamu aina duke iwainagtaik, tikich aidaush mina Apagnash shiig emematiagtatui, nuninak dekas mina jintintaig ainajum nunashkam dekagmawagtatui.   </div><div class='p'> <span class="verse" id="V9">9&#160;</span>Apag mina anenta dutiksanuk atumnashkam aneajime, nuadui wi aneajim nunisjumek atumshakam anenitajum.   <span class="verse" id="V10">10&#160;</span>Mina chichameg aina nu umiakjuminig wishakam aneettajime, wi mina Apajú chichame aidaun umiju asamtai, ni anenta aikasnuk.   </div><div class='p'> <span class="verse" id="V11">11&#160;</span>Ju aidaun tajim junak, wijai betek dakujus shiig aneas pujustinme tusan tajime.   <span class="verse" id="V12">12&#160;</span>Wi chicham umiktajum tajim duka: Mina nemagtin aidautigmek pempeentunisjumek aneenitajum, wi atumin aneajim antsagmek, tajim nuuwai.   <span class="verse" id="V13">13&#160;</span>Makichik aentskesh ju anenka juna nagkaesauk atsujui, niina pujutjin kumpají aina nui tsagkamanmainuk.   <span class="verse" id="V14">14&#160;</span>Atumek mina kumpag ainagme, wi dutikatajum tajim nu umiakjumek.   <span class="verse" id="V15">15&#160;</span>Nuniau asamtai inak ainagme tichattajime, wagki inaka duka apuji takaa nunak dekatsui; mina kumpag ainagme tajime, wagki mina Apag tabau antukbaunak ashí ujakjim nuadui.   <span class="verse" id="V16">16&#160;</span>Atum minak etegtuachu ainagme, wi atumnak etegjauwaitjime, dutikau asan mina chichameg etsegkujum, ajak senchi nejegama numamtuk wajaktajum timaijim duka ajumaish tuke atinai. Nuadui atum mina pachittsajum, ashí mina Apag segamak amasagtinai.   <span class="verse" id="V17">17&#160;</span>Junashkam tajime: Pempeentunisjumek anenitajum.   </div><div class='s'>Nugkanmaya kajegtabiagtinai tibau </div> <div class='p'> <span class="verse" id="V18">18&#160;</span>Aents mina nemagtuchu aidau, atum mina nemagtau asagmin kajegtamainakuish, adeagtajum, mina dekas nagkamchakug kajegtuku ainawai.   <span class="verse" id="V19">19&#160;</span>Atumesh ju nugkanmaya agtaik, dita anenina aikagmasajag anempamain ainagme. Tujash wi atumnak ju nugkanmaya aina nuiyatigmin etegjan midau emakbau asajum, ditajai betekchau ainajum duwi kajegtamainawai.   <span class="verse" id="V20">20&#160;</span>Adeagtajum wi: “Inakak apujin nagkaesauchui” timajim nu. Mina waitkagsaju aina dutiksag atumnash waitkagmasagtinai. Mina chichamjun umiauk, atum tabaunash umikagtatui.   <span class="verse" id="V21">21&#160;</span>Ashí nu aina nunak mina nemagtuidau asagmin imatijabiagtinai, wagki mina Apag awetiuwa nuna dekainachu asag.   </div><div class='p'> <span class="verse" id="V22">22&#160;</span>Wi jui taan ujakchamu ainakug, tudaujin bakumamainuk atsugmain ainawai; tujash yamaik ditá tudaujin ayamjumamainuk atsujuinawai.   <span class="verse" id="V23">23&#160;</span>Mina kajegtuidauk, mina Apagnash kajejuinawai.   <span class="verse" id="V24">24&#160;</span>Wi dita aina nui tikichish dutikchatain takaschau ataik, bakumamainchau ainawai; tujash wi iwainaja takaamun waituinayatak ayatak kajegtuinak, mina Apagnashkam kajejuidau asag bakumagtinai.   <span class="verse" id="V25">25&#160;</span>Tujash junak dita chicham umiktin agagbauwa nui: “Wainak kajegtukajui”, tawa nu uminu asamtai aikajuinawai.   </div><div class='p'> <span class="verse" id="V26">26&#160;</span>Tujash wi Ichichkagtinun awemattag nu, Wakan Apagdau dekasken jintinkagtina nu, mina pachitus shiig dekamtijamattagme.   <span class="verse" id="V27">27&#160;</span>Dutijamainakui atumshakam yama nagkamchakjumesh wijaig batsamsau asajum mina pachittsajum tikich aidaush ujaktatjume.   </div><ul class='tnav'>
<li><a href='index.htm'>Juan</a></li>
<li><a href='JHN14.htm'>&lt;</a></li>
<li><a href='JHN.htm'>15</a></li>
<li><a href='JHN16.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
