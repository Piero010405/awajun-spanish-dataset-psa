<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 1 Tesalonicenses 1</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/1TH01.htm" />
</head>
<body>
<ul class='tnav'>
<li><a href='index.htm'>1 Tesalonicenses</a></li>
<li><a href='COL04.htm'>&lt;</a></li>
<li><a href='1TH.htm'>1</a></li>
<li><a href='1TH02.htm'>&gt;</a></li>
</ul>
<div class="main">
 <div class='mt'>Pablo nagkamchaku carta agaja tesalonicanmaya aidau awetimu   
</div><div class='chapterlabel' id="V0"> 1</div><div class='s'>Kumpamkagtamu </div> <div class='p'> <span class="verse" id="V1">1&#160;</span>Witjai Pablo, nuigtú Silvano, Timoteo aaja atum iglesiatijum Tesalónica batsamin aidautigmin kumpamjime. Iina Apají Apajuiya nu Apu Jesucristujai wait anenjamag shiig agkan pujutan amastinme.   </div><div class='s'>Tesalonicanmaya aidau pegkegnum iwainmamkagbau </div> <div class='p'> <span class="verse" id="V2">2&#160;</span>Ashí atum pachisa Apajuí aujkuik tuke see tusaikí ainaji,   <span class="verse" id="V3">3&#160;</span>nuniaku tuke pachisaikí ainaji iina Apají Apajuiya nuna emtin, atum dekaskeapi tabauwai takaakjum, anenkai takaajum nu, nuigtú mijamtsuk iina Apuji Jesucristo dakaidau asagmin.   <span class="verse" id="V4">4&#160;</span>Yatsug Apajuí anetai aidauwah, ni atumnash etegtamjauwa duka dekainaji.   <span class="verse" id="V5">5&#160;</span>Jutii yamajam chicham atumiin etsegkabiag duka, ayatak chichamaikik etsegkachbaiji, nunitsuk Apajuí senchijish iwaintukmaijime Wakaní Pegkeji jutiiní takaa nujai shiig paan dekamtikaku. Atumek shiig dekagme, atumiin pujubiag duik, atumiin pegkeg amaina duke egabiag nunú.   </div><div class='p'> <span class="verse" id="V6">6&#160;</span>Atumek jutiinua nu, nuigtú Apu Jesusdauwa nujai dakumjume, nuniau asajum senchi waitiakjumesh shiig aneasjum chicham etsegbaush antuku ainagme Wakaní Pegkeji dakujutan amaidau asamtai,   <span class="verse" id="V7">7&#160;</span>nu nuniakjum ashí macedonianmaya, nuigtú acayanmaya dekaskeapi tiaju aina dusha iwaintukugme.   <span class="verse" id="V8">8&#160;</span>Apu Jesusa chichamega duka atumiin nagkamna dapampaekae, nunak imá Macedonia, Acaya aina nuigkik nunikchae, ashí tikich nugkanmash pampagké, nuigtush dekainawai atum Apajuiyai dekaskeapi tajum nunashkam, nunin asamtai jutii anui chichagkagtumainaitag duka makichkish atsumnatsui.   <span class="verse" id="V9">9&#160;</span>Wagki ditak etsejuinawai atum wajuk jutii jukagtukiuwaitjume nuna pachisag, nuigtú Apajuí iwaaku dekaskea nu umigkatasajum apajuimtai idaisaujum nunashkam,   <span class="verse" id="V10">10&#160;</span>nunikjum Apajuí niina Uchijin Jesusan jakaunmayan inankiuwa nu nayaimpinmaya minitna nu dakasta tuidau asajum, Apajuí suimkaji ishamain atina nui agkanmitkagmatna nunú.   </div><ul class='tnav'>
<li><a href='index.htm'>1 Tesalonicenses</a></li>
<li><a href='COL04.htm'>&lt;</a></li>
<li><a href='1TH.htm'>1</a></li>
<li><a href='1TH02.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
