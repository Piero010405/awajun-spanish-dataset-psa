<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Juan 7</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JHN07.htm" />
</head>
<body>
<ul class='tnav'>
<li><a href='index.htm'>Juan</a></li>
<li><a href='JHN06.htm'>&lt;</a></li>
<li><a href='JHN.htm'>7</a></li>
<li><a href='JHN08.htm'>&gt;</a></li>
</ul>
<div class="main">
 
<div class='chapterlabel' id="V0"> 7</div><div class='s'>Jesusa yachi aidau dekaskeapi tichagbau </div> <div class='p'> <span class="verse" id="V1">1&#160;</span>Nuna tusa idaiyas, Jesusak Galileanum wekagu, Judea pujutnak dakitau, wagki nuiya judío aidau maatasag egainamu asa.   <span class="verse" id="V2">2&#160;</span>Judío aidau fiestamtaiji tabernáculo<a href="#FN1" class="notemark">*<span class="popup">“Tabernáculos” tawa duke, fiesta de los tabernáculos, nuniachkuish fiesta de las enramadas tutaiyai. Nunak judío aidau nantu Eitanim-Tishri tawa nu jegatai siete tsawantai fiestamajakú ainawai. Duka hebreo chicham sukkot tawa nu, apach chichamnum tienda, enramada, cabaña tibauwai.</span></a> tutai tikiju wajasú ai,   <span class="verse" id="V3">3&#160;</span>yachi chichajuinak:  </div><div class='p'>—Juig pujutsuk Judea wetá, jintintaijum aidau ame takaamun wainkatnume;   <span class="verse" id="V4">4&#160;</span>wagki makichkish aents wainkamu atatus wakegauk, wají aidaunak uuká takachu ainawai. Nunin asamtai ju aina ju jutikakmek, ashí aents wainainamunum dutikata, tiajui.   </div><div class='p'> <span class="verse" id="V5">5&#160;</span>Nunak yachi aidaukesh niiní dekaskeapi tuinachu asag tiajui.   <span class="verse" id="V6">6&#160;</span>Tiagtai Jesús chichaak:  </div><div class='p'>—Mina tsawanjuk eke jegatsui, tujash atumdauk tsawantak uminas awai.   <span class="verse" id="V7">7&#160;</span>Atumnak ju nugkanmaya aents aidauk kajegtamain ainatsui, tujash minak kajegtuinawai, wagki dita takaamujiya nu pegkegchauwai tusa etsegtuinamu asa.   <span class="verse" id="V8">8&#160;</span>Atumek fiestanmag wetajum, wika minishtatjai; wagki mina tsawanjuk eke jegachu asamtai, tiuwai.   </div><div class='p'> <span class="verse" id="V9">9&#160;</span>Nuna tusa, nigka Galilea juwakui.   </div><div class='s'>Jesús fiesta tabernáculo tutainum webau </div> <div class='p'> <span class="verse" id="V10">10&#160;</span>Tujash yachi fiestanum weaju ai, Jesuschakam wantintsuk uumak weuwai.   <span class="verse" id="V11">11&#160;</span>Judío aidauk fiestatin egaidau, nuninak:  </div><div class='p'>—¿Dusha tuwig pujawa? tuidau.   </div><div class='p'> <span class="verse" id="V12">12&#160;</span>Kuashat aents aina nuiya niina pachis kuashat chichaidau. Nuniai ujumak chichaidau: “Duka aentsuk pegkejai”, tuinai; tikich chichaidau: “Atsa nuninchauwai, aentsun tsanuawai”, tuidau.   </div><div class='p'> <span class="verse" id="V13">13&#160;</span>Tujash makichkish niina pachisag paan iwainakag chichainachu, judío apuji aidaun ishamaidau asag.   </div><div class='p'> <span class="verse" id="V14">14&#160;</span>Fiestamainamu tsawan ejapeantu ai, Jesuschakam jega Apajuí ememattainum wayau, nunik jintinkagtau.   <span class="verse" id="V15">15&#160;</span>Nunitai judío apuji aidauk puyatjusag diidau, nuninak: —¿Utusaya imatikash dekawa papí ausachua annaitkush? tuidau.   </div><div class='p'> <span class="verse" id="V16">16&#160;</span>Tiagtai Jesús ayaak:  </div><div class='p'>—Wi jintinkagtag duka midauchui, mina awetiuwa nudauwai.   <span class="verse" id="V17">17&#160;</span>Aents Apajuí wakegamun takastatus wakega nunú, dekamainai wi jintiag jusha Apajuinumiayashit atsa wiki nagkamnuash taja nuna.   <span class="verse" id="V18">18&#160;</span>Nigki nagkami chichá duka, niina imanjinak egak tawai; tujash ya awemauwaita nuna imanjin egá nuuwai, dekaskea duka nuigtush ni pegkegchau takaamujish atsuja nu.   </div><div class='p'> <span class="verse" id="V19">19&#160;</span>“¿Moisés chicham umiktinun atumin amaschaukaitjum? Dutikamuitkujum atum ainajum anuiyatigmek makichkish umiatsjume. ¿Wagka mantuatasagmesh wakegagme?”, tau.   </div><div class='p'> <span class="verse" id="V20">20&#160;</span>Tutai aents aidau aiinak:  </div><div class='p'>—Iwanch ajutjamui, ¿ya mantamata tujamua? tiajui.   </div><div class='p'> <span class="verse" id="V21">21&#160;</span>Tiagtai Jesús ayaak:  </div><div class='p'>—Wi aents dutikmainchaun makichik dutikamag duik anentai jegatsjume.   <span class="verse" id="V22">22&#160;</span>Dekaskenum Moisés, uchi aishmag akiinkuig pakaji ajapjitajum tujabiajui, (nunak Moisés nagkamachui, duka atumi muunjum nagkamamui); nunin asamtai atumek tsawan ayamtai aigkish pakaji ajapjin ainagme.   <span class="verse" id="V23">23&#160;</span>Duka dekaske, atumek Moisés umiktajum timawa nuna uwaekaig tusajum, tsawan ayamtai aigkish uchi aishmag akiinamtaig pakaji ajapjin ainagme. Nunin ainayatkugmesh ¿wagka wi tsawan ayamtai aig, aents jaun etsagagmataish kajeagme?   <span class="verse" id="V24">24&#160;</span>Atumek aentsú niimé diisjum etegkawaigpajum; dutikakjumesh shiig anentaimsa dutikatajum, tiuwai.   </div><div class='s'>Jesús tuwiya tauwaita nu etsegkamu </div> <div class='p'> <span class="verse" id="V25">25&#160;</span>Ujumak Jerusalegnumia aidau:  </div><div class='p'>—¿Juchaukaih maatatus egagma nu?   <span class="verse" id="V26">26&#160;</span>Diisjuah, tuwakbaunum chichataish pachinatsujamah. ¿Dekas Cristui tuidau asampash apu aidaush ayatak diina?   <span class="verse" id="V27">27&#160;</span>Tujash jutiik jusha tuwiyampaita duka dekainaji, untsu Cristo minitna nunak makichkish dekajuachagtin ainawai tuwiyampaita nunak, tiajui.   </div><div class='p'> <span class="verse" id="V28">28&#160;</span>Nu tuinamun, Jesús jega Apajuí ememattainum jintinkagtak pujau antuk, senchi chichaak:  </div><div class='p'>—Minak dekagjume tuwiyanua minaja duka. Tujash wika, wiki nagkamnuk taachmajai, minak dekaskea nu awetiuwai, duka atumek waintsugme.   <span class="verse" id="V29">29&#160;</span>Tujash wika wainjai, wagki niiniya minau asan nuigtush nigki awetiuwai, tau.   </div><div class='p'> <span class="verse" id="V30">30&#160;</span>Tutai achikta tuidau; tujash makichkish achikchajui, niinu hora eke jegaachu asamtai.   <span class="verse" id="V31">31&#160;</span>Kuashat aents niiní dekaskeapi tiajua nunú chichainak:  </div><div class='p'>—Cristo taatna duish, ¿ju iwainag takaa juní nagkaemasampash takastinait? tuidau.   </div><div class='s'>Fariseo aidau Jesús achikta tibau </div> <div class='p'> <span class="verse" id="V32">32&#160;</span>Aents aidau Jesusan pachisag chichainamun fariseo aidau antukajui; nunikag fariseo aidau, sacerdote apuji aina nujai jega Apajuí ememattai kuitamin aidaun awemajui Jesusan achiktinme tusag.   </div><div class='p'> <span class="verse" id="V33">33&#160;</span>Nudiagtai Jesús chichaak:  </div><div class='p'>—Wika atumjaig wajumchik tsawan pujusan, mina awetiuwa nui wetatjai.   <span class="verse" id="V34">34&#160;</span>Atumek minak egatkattagme, tujash waitkashtatjume, nuigtush wi tuwí pujuttaja, nuig atumek minimainchau ainagme, tiuwai.   </div><div class='p'> <span class="verse" id="V35">35&#160;</span>Timatai judío aidau pempeentunisag iniininak:  </div><div class='p'>—¿Tuwig jusha wetí ii wainmainchaunmash? ¿Judío aidau pampagkag griego aents batsatainamunum pujuina nui wee, griego aidaun jintintuatasampash tawa? tuidau.   <span class="verse" id="V36">36&#160;</span>¿Nunash wajuk takua, “egatkattagme, tujash waitkashtatjume, nuigtush wi tuwí pujuttaja, nuig atumek minimainchau ainagme”, tujamji? tiajui.   </div><div class='s'>Yumi pujutan sukagtinun pachis Jesús tibau </div> <div class='p'> <span class="verse" id="V37">37&#160;</span>Fiesta ashimnamua nunú tsawan dekas imá puyatjusa anentaimtutai asamtai, nunú tsawantin Jesús wajantá senchi jiiká chichaak:  </div><div class='p'>—Makichik aentskesh kitabauk, minai tantati, nunik uwagti.   <span class="verse" id="V38">38&#160;</span>Ni minai dekaskeapi tauk, Agagbau tawa nunisag, niina anentainig yumi pujutan sukagtina nunú pukuni jintuktinai, tiuwai.   </div><div class='p'> <span class="verse" id="V39">39&#160;</span>Nuna tiuwa nunak, niiní dekaskeapi tuidau Wakanin jukiagtin aina nuna taku tiuwai; Nu tsawantaik Wakaní Pegkejig eke taachu, wagki Jesús jaka nantakí nayaimpinum waketchau asamtai.   </div><div class='s'>Aents aidau kanakagbau </div> <div class='p'> <span class="verse" id="V40">40&#160;</span>Nunú tabaun ujumak aents antukaju chichainak:  </div><div class='p'>—Dekas ju aentsua juka profetayai, tuidau.   </div><div class='p'> <span class="verse" id="V41">41&#160;</span>Tikich chichaidau:  </div><div class='p'>—Juka Cristui, tiajui.  </div><div class='p'>Ujumak chichaidau: ¿Cristo galileanmayag atinait?   <span class="verse" id="V42">42&#160;</span>¿Agagbauwa nuanui, Cristuk David weantu nuigtú belegnumia atinai David pujujakua nuiya tatsuak? tuidau.   </div><div class='p'> <span class="verse" id="V43">43&#160;</span>Nuna Jesusan tukiag, aents aidauk kanajajui.   <span class="verse" id="V44">44&#160;</span>Nuniai ujumak dita aina nuiya Jesusan achiktag tuidau, tujash achikchajui.   </div><div class='s'>Judío apuji aidau Jesusai dekaskeapi tichamu </div> <div class='p'> <span class="verse" id="V45">45&#160;</span>Nunikag jega Apajuí ememattain kuitamin aidauk waketjag fariseo aidau, sacerdote apuji aidaujai batsatbaunum jegawajui. Nunikmatai iniinak:  </div><div class='p'>—¿Wagka itachugme? tuidau.   </div><div class='p'> <span class="verse" id="V46">46&#160;</span>Tusá tuinam jegá kuitamin aidau aiinak:  </div><div class='p'>—Makichik aentskesh nu aents chichama imatika chichauk tuke wainkashbauwai, tiajui.   </div><div class='p'> <span class="verse" id="V47">47&#160;</span>Tiagtai fariseo chichainak:  </div><div class='p'>—¿Atumesh tsanuamak yujainajum?   <span class="verse" id="V48">48&#160;</span>¿Jutii apuji aidaukesh, nuniachkush fariseo aidaukesh niiní dekaskeapi tuidaush wainjumek?   <span class="verse" id="V49">49&#160;</span>Tujash au aents chicham umiktinun dekatsu duka, shiig pegkegchauwai, tuidau.   </div><div class='p'> <span class="verse" id="V50">50&#160;</span>Tiagtai dita aina nuiya Nicodemo, Jesusan ausatatus jegajuauwa nu chichaak:   </div><div class='p'> <span class="verse" id="V51">51&#160;</span>—¿Jutii chicham umiktina nuish, makichik aents ni chichamujish antugtsuk nuigtú ni takaamujish dekagtsuk suwimak sumainai tawak? tiuwai.   </div><div class='p'> <span class="verse" id="V52">52&#160;</span>Tutai dita aiinak:  </div><div class='p'>—¿Amesh galileanmayagkaitam? Agagbauwa nu ausam diistá nuniakum wainkattame, galileanmayag makichkish profetak tuke jiinkichui, tiajui.   </div><div class='p'> <span class="verse" id="V53">53&#160;</span>Tusag makí makichik ditá jeen shiyakajui.   </div><ul class='tnav'>
<li><a href='index.htm'>Juan</a></li>
<li><a href='JHN06.htm'>&lt;</a></li>
<li><a href='JHN.htm'>7</a></li>
<li><a href='JHN08.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V2">7:2</a>
<span class="ft">“Tabernáculos” tawa duke, fiesta de los tabernáculos, nuniachkuish fiesta de las enramadas tutaiyai. Nunak judío aidau nantu Eitanim-Tishri tawa nu jegatai siete tsawantai fiestamajakú ainawai. Duka hebreo chicham sukkot tawa nu, apach chichamnum tienda, enramada, cabaña tibauwai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
