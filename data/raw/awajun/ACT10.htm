<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Takasbau 10</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ACT10.htm" />
</head>
<body>
<ul class='tnav'>
<li><a href='index.htm'>Takasbau</a></li>
<li><a href='ACT09.htm'>&lt;</a></li>
<li><a href='ACT.htm'>10</a></li>
<li><a href='ACT11.htm'>&gt;</a></li>
</ul>
<div class="main">
 
<div class='chapterlabel' id="V0"> 10</div><div class='s'>Pedro Cornelio jeen webau </div> <div class='p'> <span class="verse" id="V1">1&#160;</span>Yaakat Cesareanum makichik aents Cornelio daagtin pujau, suntag akankamua nuna daaji Italianmaya tutaiya nuna capitanji.   <span class="verse" id="V2">2&#160;</span>Duka ashí niina patayí aidaujai ijunas Apajuin puyatjusag emematin aidau. Nunin asa judío senchi atsumamuji ajuidaunash yayaak kuashat kuichkin suwau, nuniak Apajuinashkam tuke aujsagké au.   <span class="verse" id="V3">3&#160;</span>Nuniau makichik tsawantai, a las tres tumain ai paan wainkau, Apajuí angelji ni pujamunum waittaman, nuniak:  </div><div class='p'>“¡Cornelioh!” tiuwai.   <span class="verse" id="V4">4&#160;</span>Tama Corneliok dii wajau, nunik ishamayatak: “¿Apuh, wagka tujutme?” tau. Tama ángel ayaak: “Apajuí, ame aujam nunak antugtamkae, nuigtú ame atsumaidau yayam nunash waitjamkae;   <span class="verse" id="V5">5&#160;</span>nunin asamtai ujumak aents awemata yaakat Jopenum, Simón, Pedro tutaya nuna utitnume.   <span class="verse" id="V6">6&#160;</span>Nigka tikich Simón duwapé apijin tutaya nuna jeen nayantsan uwetus pujawai”.   </div><div class='p'> <span class="verse" id="V7">7&#160;</span>Ángel Cornelion aujus wakitkimtai, jimag ni inaken, nuigtú makichik suntag Apajuin puyatjus anentaimtinun ni kajittsá ditaijijai untsukú;   <span class="verse" id="V8">8&#160;</span>dutika ashí ni wainkamujinak ujaká Jope awemauwai.   </div><div class='p'> <span class="verse" id="V9">9&#160;</span>Kashinia dui jintá eke yaakat jegattak weenai, Pedroshkam jega ekenja jegamkamu nagkatkamunum wakauwai Apajuin ausatatus etsa tajiastatak wajasú ai.   <span class="verse" id="V10">10&#160;</span>Nui pujus senchi yapajau, nuniak yuwatatus wakegau; tujash eke yutain umiagtai pujukmá niishkam makichik yakiya wantinun wainkauwai,   <span class="verse" id="V11">11&#160;</span>nayaim ujanmatai, sábana muun wegkagma iman cuatro weni nagkatjamuji jigkatkamu nugkanum akaetatman,   <span class="verse" id="V12">12&#160;</span>nuanui ashí kuntin cuatro nawentin aidau, yakiya chigki aidaush, ashí japiinas yujau aidaushkam chimpiju.   <span class="verse" id="V13">13&#160;</span>Nuniamunum makichik chichaman antuku: “Pedro, wajakim anú maata dutikam yuata”, tabaun.   </div><div class='p'> <span class="verse" id="V14">14&#160;</span>Tama Pedro ayaak: “Atsá Apuh, dutikashtatjai, wika ju yuchatai nuigtú tsumain aina nunak tuke yuwachuitjai”, tiu.   <span class="verse" id="V15">15&#160;</span>Tutai ataktú awentsag chicham: “Apajuí pegkeg emamua duka amek tsumainai tiipa”, tiuwai.   <span class="verse" id="V16">16&#160;</span>Duka kampatumá nunikmatai, sabananak wamak nayaimpinum awagkiuwai.   </div><div class='s'>Pedro judiochu jeen wayamu </div> <div class='p'> <span class="verse" id="V17">17&#160;</span>Kajanum nuninun paan wainak Pedro, puyatuk wajukatnunak aunash wainkaja tusa anentaimtú pujai, Cornelio aents awemamu aidaushkam Simogkan jeen inimas waitinum tantaju,   <span class="verse" id="V18">18&#160;</span>nunikag untsumak iniimu, Simón daagtin Pedro tutaya nu anuish pujatsuak tusag.   </div><div class='p'> <span class="verse" id="V19">19&#160;</span>Pedro eke kajanum paan wainkamujiya nuna anentaimtú pujai, Wakaní Pegkeji chichajak: “Simogka kampatum aents egapainawai,   <span class="verse" id="V20">20&#160;</span>wamak akaikita, nunikam ditajai ijunjam utujimtsuk wetá, wi ditanak awemamjai”, tiuwai.   </div><div class='p'> <span class="verse" id="V21">21&#160;</span>Tama Pedroshkam akaiki, aents aidaun jegantun:  </div><div class='p'>—Witjai, atum egatjum duka, ¿wagka taugme? tau.   </div><div class='p'> <span class="verse" id="V22">22&#160;</span>Tama dita aiinak:  </div><div class='p'>—Capitán Cornelio, pegkejan takaak Apajuin emematin asamtai ashí judío aidaush aneas wakegas diin aina nunú awetamatai minaji. Nuna Apajuí angelji chichajak amina ujaktá, dutikam ni jeemin tajutjamati, nunik ni tujamkui shiig antugkata tibau asa, tuidau.   </div><div class='p'> <span class="verse" id="V23">23&#160;</span>Tutai Pedro jegá awayawaju, dutika nu kashia duik ditajai kajigkaju, nunik tsawajag Pedro ditajai weagtai, ujumak Jesusa nemajin aidau jopenmaya uyuntsaju.   </div><div class='p'> <span class="verse" id="V24">24&#160;</span>Nunikag kashinia dui Cesarea jegawaju, Cornelioshkam niina patayí aidaujai nuigtú niina shiig kumpají aidaun ipaa dakak pujau.   <span class="verse" id="V25">25&#160;</span>Pedro jegá jegattaman, Cornelio jiintuki igkuak tikishmatjau ememattatus.   <span class="verse" id="V26">26&#160;</span>Tujash Pedro awajki chichajak:  </div><div class='p'>—Wajaita, wishakam ame aentsuitam annuketjai, tiuwai.   </div><div class='p'> <span class="verse" id="V27">27&#160;</span>Tusa niijai chichá chichakua wayau, nunikmá kuashat aents ijunag atatman wainkau.   <span class="verse" id="V28">28&#160;</span>Nunik Pedro chichaak:  </div><div class='p'>—Atumek shiig dekagme, judío aidautinak iinu chicham umiktina nuig, judiochu aina nujaig ijunmainchaun nuigtush ditá jeenkesh utumainchaun tujama duka. Tujash Apajuí mina iwaintugkae makichkish tsumainai tsuwatai tumaitsug nuna.   <span class="verse" id="V29">29&#160;</span>Nuadui mina awetujiagminish utujimtsuk minimjai, yamai iniastajime: ¿Wagka taati tujutmaugme?, tau.   </div><div class='p'> <span class="verse" id="V30">30&#160;</span>Tutai Cornelio ayaak:  </div><div class='p'>—Cuatro tsawan weawai, ju horaya junin ai a las tres wegai mina jegajui Apajuí aujkun pujukman, makichik aents jaanch winchamtinun nugkuaju wajattaman wainkamjai;   <span class="verse" id="V31">31&#160;</span>nunika ai chichagtak: “Cornelioh, ame Apajuí aujam nunak antugtamkae, aents atsumaidau yayam nunash waitjamkae.   <span class="verse" id="V32">32&#160;</span>Awemata aents Jopenum dutikam Simón Pedro tutaya nuna itaatnume, tikich Simón duwapé apijin nayants uwetus puja nuna jeen pujawai”, tujutmae.   <span class="verse" id="V33">33&#160;</span>Nuna tujutiu asamtai wamkesan utugtitajum tusan awetimjame, dutikamu asam ameshkam pegkeg taume. Yamai Apajuí waipamunum jui ijunjaji, nunidau asaja wakegainaji, amina Apu Apajuí tujabau iishkam ame etsegkumin antukagtasa.   </div><div class='s'>Pedro Cornelio jeen chichagkagtukbau </div> <div class='p'> <span class="verse" id="V34">34&#160;</span>Tama Pedro nagkama chichaak:  </div><div class='p'>—Dekaskenum yamaik dekajai, Apajuik aents aidaunak akanag juka jushá awai, jushakam nishá awai tatsu nunak;   <span class="verse" id="V35">35&#160;</span>nigka ashí nugkanmaya aents aidaunak shiig anentus diyawai, niinak puyatjus umijuinak pegkegnak takaina nunak.   <span class="verse" id="V36">36&#160;</span>Apajuí Israel aidaun chichaman awetiuwai yamajam chicham shiig agkan pujutan Jesucristo etsegkauwa nuna, nigki ashí Apua nunú.   <span class="verse" id="V37">37&#160;</span>Atumek dekagme ju chicham ashí Judea nugkanum, Galilea nagkamas Juan yamimagtajum tusa chichagkagtamu wantinjauwa duka.   <span class="verse" id="V38">38&#160;</span>Dekagme, Apajuí senchijin nuigtú Wakaní Pegkejin Jesús nazaretnumiaya nuna susauwa duka, dutikam wekaegas pegkeg aidaun takaak Iwanch waitkam batsatunash etsagajakui, wagki nunak Apajuí niiní pujau asamtai dutikauwai.   <span class="verse" id="V39">39&#160;</span>Jutii ainaji ashí wají aidaun Jesús Judea nugkanum, nuigtush Jerusalén takaamu wainkau aidautik, nuna numinum nenawag maawaju ainawai.   <span class="verse" id="V40">40&#160;</span>Tujash Apajuí kampatum tsawanta jui inankiuwai, dutika iinash iwaintugmakui;   <span class="verse" id="V41">41&#160;</span>ashí aentsnak wantintukchauwai, imá jutiinak wantintugmakui, ya aidauna Apajuí duik nagkamas, ju aidau etsegkatin atinme tusa etegjauwaita nunú aidautin, jutii aidauti nantakmatai niijai yuinaku nuigtush umutash uwagmaiji.   <span class="verse" id="V42">42&#160;</span>Ni awetabiajui aents aidaun ujaktinme, nuninak Jesusnak Apajuí, iwaku aidaun, jakau aidaunash juezji ema apusae tusa etsegkatnume tusa.   <span class="verse" id="V43">43&#160;</span>Ashí profeta aidauk Jesusnak pachis etsegtuinawai, ashí niina dekaskeapi tuidauk niina daajin tudaujig tsagkujam agtinai tusa.   </div><div class='s'>Judiochu aidaun Wakaní Pegkeji egkemtugbau </div> <div class='p'> <span class="verse" id="V44">44&#160;</span>Pedro eke chichá wajai, Wakaní Pegkeji ashí aents nunú chichaman antuidaunak egkemtujajui.   <span class="verse" id="V45">45&#160;</span>Pakamatan chichamjin Pedrojai kaunkaju aidauk, anentai jegachajui judiochu aidaunash Wakaní Pegkeji egkemtujajam,   <span class="verse" id="V46">46&#160;</span>tikich chichaman chichainak Apajuin emematuidau antuidau asag.   <span class="verse" id="V47">47&#160;</span>Nudiagtai Pedro chichaak:  </div><div class='p'>—¿Wajinma utugmamain ainawa yamimagta tabaunmash aents aidau Wakaní Pegkejin jutiijai betek jukiaja dusha?   </div><div class='p'> <span class="verse" id="V48">48&#160;</span>Dutika Jesucristo daajin yamimagtajum tusa, ashí yamikajui, dutikawajam Pedron:  </div><div class='p'>—Jui ujumak tsawankesh pujusam wetá, tusag segajui.   </div><ul class='tnav'>
<li><a href='index.htm'>Takasbau</a></li>
<li><a href='ACT09.htm'>&lt;</a></li>
<li><a href='ACT.htm'>10</a></li>
<li><a href='ACT11.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
