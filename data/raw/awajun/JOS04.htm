<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Josué 4</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JOS04.htm" />
</head>
<body>
<ul class='tnav'>
<li><a href='index.htm'>Josué</a></li>
<li><a href='JOS03.htm'>&lt;</a></li>
<li><a href='JOS.htm'>4</a></li>
<li><a href='JOS05.htm'>&gt;</a></li>
</ul>
<div class="main">
 
<div class='chapterlabel' id="V0"> 4</div><div class='s'>Namak Jordágnumia doce kaya yajuaka ijumjamu </div> <div class='p'> <span class="verse" id="V1">1&#160;</span>Ashí Israel aents aidau namak Jordágnum katiajagmatai, Tuke Pujuu Josuén chichajak:   <span class="verse" id="V2">2&#160;</span>“Israel wegantu aina nuwiya maki makichik etegjam doce aents yajuakta.   <span class="verse" id="V3">3&#160;</span>Dutikam ishiakta namaka ejapeen, sacerdote ijuna nuwiyan doce kayan yajuaktinme. Dutikawag yamai dita tuwi kajigtatua nuwi ijumjatnume”, tiuwai.   </div><div class='p'> <span class="verse" id="V4">4&#160;</span>Tusa tima Josué doce aents etegjamu aidaun untsuka ijumag   <span class="verse" id="V5">5&#160;</span>chichajak:  </div><div class='p'>“Namak kuyua buku wajasa nuna ejapeen Tuke Pujuu atumi Apajuíjiya nuna chichame umiktin agagbau egkeamu puja nuwi wetajum. Nunikjum maki makichik kaya jukitajum. Tuja ashí ijumjamak doce kaya atatui.   <span class="verse" id="V6">6&#160;</span>Nunú kaya ijumjattajum nunú atatui atumi uchijum aidau atakea duwi inimpainak: ‘¿Wagka jusha kayash jutikaish ijumjamuita?’ tujamainakui,   <span class="verse" id="V7">7&#160;</span>atum ayaakjum: ‘¡Chicham umiktin agagbau egketun arcan sacerdote aidau yanaki jukiag namak Jordágnum wajawagmatai, namak jimaituk kanaka buku wajasbaunum ii katiajuitag nuna anemtijamjatin auk ijumjamui!’ titinaitjume”, tiuwai.   </div><div class='p'> <span class="verse" id="V8">8&#160;</span>Tusa tima Josué tibaunak imatiksag umikajui. Dutikainak Israel wegantu doce aajakua dutiksag doce kaya jukiag dita batsatbaunum ejegawajui. Dutikawag Tuke Pujuu Josuén chichajak, dutikatnume tibaunak imatiksag doce kayan ijumjajui.   <span class="verse" id="V9">9&#160;</span>Tuja Josué niishkam dutiksag namak kuyua buku wajasbaunum, nuna ejapeen sacerdote aidau chicham umiktin egkeamun arcan yanasa ijunbaunum, nuwi doce kayan yajuak ijumjauwai. Duka yamaikish awai.   </div><div class='p'> <span class="verse" id="V10">10&#160;</span>Tuja sacerdote aidau chicham umiktin agagbau egketun arcan yanaki jukiag wedauk namak Jordán kuyua buku wajasmatai nuna ejapeen ijunai, Israel aents aidauk Tuke Pujuu Josuén akateak juna umiktinme tibaunak imatiksag umikajui. Tuja Josuéshkam Moisés akatjamunak imatiksag umikui.  </div><div class='p'>Nunikmatai aents aidauk shiig wamak katiajajui.   <span class="verse" id="V11">11&#160;</span>Nunik ashí katiajagmatai, nuadui sacerdote aidau chicham umiktin agagbau egketun yanaki ijunu ditashkam katiajajui, nunikag dita emkajui.   <span class="verse" id="V12">12&#160;</span>Tuja nuigtushkam maanitan yacha Rubén wegantu aidau, Gad wegantu aidau, Manasés wegantu jimaituk maaniaku jutai aidaun yajuakag uminas tikich Israel wegantu aidau shimamunum eemak, Moisés nuniktajum tibaunak imanisag shimuidau.   <span class="verse" id="V13">13&#160;</span>Nunú aidauk shiig uminas cuarenta mil aents tumain jiinjag chicham umiktin agagbau egketun juki wegagtai nuwi ichichmamjag, nugka paka tepajunum yaakat Jericónmanini shiyakajui.   <span class="verse" id="V14">14&#160;</span>Tuja nunú tsawantai Tuke Pujuu ashí Israel aents aidaun, Josuén eme anentus diitnume tiu asamtai, Moisés iwaku pujusmatai, eme anentus diijaku aina dutiksag Josuénashkam eme anentus diidau.   </div><div class='p'> <span class="verse" id="V15">15&#160;</span>Nuadui Apajuí Josuén chichajak:   <span class="verse" id="V16">16&#160;</span>“Sacerdote aidau chicham umiktin agagbau egketun arcan yanaki ijuna nunú katiagtajum tita”, tiuwai.   </div><div class='p'> <span class="verse" id="V17">17&#160;</span>Tusa timatai, katigtajum tusa tiuwai.   <span class="verse" id="V18">18&#160;</span>Tusa tiyajam ditashkam katiajag kukag jiinainaig, namakak bete wajas yaunchuk aajakbaunak imanisag asauwai.   </div><div class='p'> <span class="verse" id="V19">19&#160;</span>Israel aents aidau Jordágnum katiaju aina nunak mijan nagkamnamu yama nagkamchak nantu taka tsawan diez tsawaju ai katiajajui. Nunikag yaakat Jericó yantamen etsa minitaiya nuni nugka Guilgal tutainum aakmajag batsamsajui.   <span class="verse" id="V20">20&#160;</span>Nunik batsamas doce kaya Jordágnumia yajuakbaun Josué nuwi ijumjauwai.   <span class="verse" id="V21">21&#160;</span>Dutika ijumag Israel aents aidaun chichajak:  </div><div class='p'>“Atakea duwi atumi uchijum aidau inimpainak: ‘¿Wagka jusha kayash ijumjamuita?’ tusa tujamainakuig:   <span class="verse" id="V22">22&#160;</span>‘Israel aents aidauti namak Jordán kuyua buku wajasmatai ii katiajag’, nunú pachisjum ujaktajum.   <span class="verse" id="V23">23&#160;</span>Tuja nuigtushkam Tuke Pujuu atumi Apajuíjum yaunchuk nayants kapantun katitkatnume tusa ukuyuauwa dutiksag, yamaishkam namak Jordágkan katitkatnume tusa ukuyua buku awajsamtai katiajujum nunú pachisjum ujaktajum.   <span class="verse" id="V24">24&#160;</span>Nuna aatus ashí nugkanmaya aents aidau Apajuí senchigtina nuna dekawagtinai. Untsu atumek Tuke Pujuu atumi Apajuígmia nunú tuke ememattinaitjume”, tiuwai.   </div><ul class='tnav'>
<li><a href='index.htm'>Josué</a></li>
<li><a href='JOS03.htm'>&lt;</a></li>
<li><a href='JOS.htm'>4</a></li>
<li><a href='JOS05.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
