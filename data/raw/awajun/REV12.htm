<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Iwainakbau 12</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/REV12.htm" />
</head>
<body>
<ul class='tnav'>
<li><a href='index.htm'>Iwainakbau</a></li>
<li><a href='REV11.htm'>&lt;</a></li>
<li><a href='REV.htm'>12</a></li>
<li><a href='REV13.htm'>&gt;</a></li>
</ul>
<div class="main">
 
<div class='chapterlabel' id="V0"> 12</div><div class='s'>Nuwa </div> <div class='p'> <span class="verse" id="V1">1&#160;</span>Nayaimpinum anentai jegagmainchau wantinkabi: makichik nuwa etsaya imanun nugkuaju, nawe aina nuna wakentin nantu ajibi, buukenchakam corona doce yaya batsakbaun atsejaku.   <span class="verse" id="V2">2&#160;</span>Ejamtin asa, uchigmaktatus najaimak waitiak senchi untsumayi.   </div><div class='s'>Dragón </div> <div class='p'> <span class="verse" id="V3">3&#160;</span>Nuigtushkam nayaimpinum tikich wantinkabi: makichik dragón muun kapantaku, ajibi siete buuké aidau, nuigtú diez kachují aidau, makí makichik buuké aina nuig corona ajiagmayi,   <span class="verse" id="V4">4&#160;</span>ujuken nayaimpinmaya yaya aidaun jimaitukjin amaisattak amainun tajak juki nugká akakekmayi. Nunik dragón nuwa uchigmaktatus puja nuna eemtin wajanmayi, uchi yamá akiinunak yuatatus.   <span class="verse" id="V5">5&#160;</span>Nuniai nuwak aishmagkun uchigmakmayi, ashí nugkanum niina senchijijai inamjatna nuna; tujash uchijinak jujukiag Apajuí ekeemtaijin eketbaunum iwakagmayi.   <span class="verse" id="V6">6&#160;</span>Nuwak uwegshunum tupikakmayi, nui pujusmatai mil doscientos sesenta tsawantai yumainun susatnume tusa, Apajuí ni pujustinun umigkauwa nui.   </div><div class='p'> <span class="verse" id="V7">7&#160;</span>Nuniku ai nayaimpinum maaniamu asabi, Miguel niina angelji aidaujai dragogjai maaniagmayi. Dragogshakam ashí niina angelji aina nujai ijunag maaniagmayi;   <span class="verse" id="V8">8&#160;</span>tujash depetkachmayi nuigtushkam dita pujumainuk nayaimpinmag atsusmayi.   <span class="verse" id="V9">9&#160;</span>Nunikmatai dragón yaunchuk dapi tujakbau, Iwanch Satanás tutai, ashí nugkanum tsanumá wekaena nunak, ashí niina angelji aidaujai jiikí nugká ajapawagmayi.   </div><div class='p'> <span class="verse" id="V10">10&#160;</span>Dutikamtai nayaimpinum senchi pampaidaun antukmaijai:  </div><div class='q'>“Yamaik tsawan uwemat jegae,  </div><div class='q'>iina Apajuiji niina senchijijai inamjatta nunú,  </div><div class='q'>niina Uchijí Cristo inamjatta dushakam;  </div><div class='q'>wagki iina yachi aidaun tsawai kashijai iina Apajuiji eemtin tsanumjú wekaenuwe duka jiikí ajapamu asamtai.   </div><div class='q'> <span class="verse" id="V11">11&#160;</span>Ditak Uwijá numpejai nuigtú,  </div><div class='q'>niina chichame etsegbauwa nujai depetmakaje,  </div><div class='q'>nuigtush ditá pujutinash puyatjukchaje  </div><div class='q'>jakagtatus uminas yujaidau asag.   </div><div class='q'> <span class="verse" id="V12">12&#160;</span>¡Nuadui nayaim batsatutigmek shiig aneastajum! Tujash ¡Wait anentajime nugkanum, nayantsanum batsatainajum nunak!  </div><div class='q'>Wagki Iwanch tsawan piipich juwatka nuna dekau asa  </div><div class='q'>senchi kajeká atumin akaetugmakiu asamtai”, timayi.   </div><div class='s'>Dragón kajek nuwa ainjamu </div> <div class='p'> <span class="verse" id="V13">13&#160;</span>Dragón nugkanum ajapamu asa, nuwa uchijin aishmagkun uchigmakua nuna ainmayi.   <span class="verse" id="V14">14&#160;</span>Dutiktai nuwan, ukukui nanapen shiig muuntan jimajan susabi, dutikam nanaak uwegshunum weak dragognak ukuktí, nunik nui kampatum mijan jimaituk pujusmatai yutain susatnume tusa.   <span class="verse" id="V15">15&#160;</span>Nunikmatai dragón, weninian yumin jiikí makichik namakan najanabi nuwá amainag tajaká jukiti tusa.   <span class="verse" id="V16">16&#160;</span>Tujash nuwanak nugka ayamjukmayi, nugka ujani dragón weninian yumin namaka najana awetimunak uwag amukmayi.   <span class="verse" id="V17">17&#160;</span>Dutikamtai dragón nuwan senchi kajegkabi, nunik nuwá patayí weantu aidaujai maaniatatus wejibi, Apajuí chicham umiktajum tibaun umiina nujai, nuigtush Jesusan pachis etsegtuina nujaishkam.   <span class="verse" id="V18">18&#160;</span>Nunik dragogkak nayantsan uwetus wajanmayi.   </div><ul class='tnav'>
<li><a href='index.htm'>Iwainakbau</a></li>
<li><a href='REV11.htm'>&lt;</a></li>
<li><a href='REV.htm'>12</a></li>
<li><a href='REV13.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
