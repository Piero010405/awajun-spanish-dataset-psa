<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Salmos 22</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/PSA022.htm" />
</head>
<body>
<ul class='tnav'>
<li><a href='index.htm'>Salmos</a></li>
<li><a href='PSA019.htm'>&lt;</a></li>
<li><a href='PSA.htm'>22</a></li>
<li><a href='PSA023.htm'>&gt;</a></li>
</ul>
<div class="main">
 
<div class='chapterlabel' id="V0"> 22</div><div class='s'>Waitiamunum pujusa Apajuí emematku kantabau </div> <div class='d'>David kantamamu </div> <div class='q'> <span class="verse" id="V1">1&#160;</span>¡Apajuíjuh, Apajuíjuh!  </div><div class='q'>¿Wagka minash idaitusume?  </div><div class='q'>¿Wagka taamesh uwemtijatsme?  </div><div class='q'>¿Wagka wi imanikan amina segaakun  </div><div class='q'>buutaish pachittsume?   </div><div class='q'> <span class="verse" id="V2">2&#160;</span>Mina Apajuíjuh, tsawaish,  </div><div class='q'>kashish untsuajame,  </div><div class='q'>imatjamash aigtsume.  </div><div class='q'>¡Wi ayabaujuk atsugtawai!   </div><div class='b'> &#160; </div> <div class='q'> <span class="verse" id="V3">3&#160;</span>Tujash ametme pegkegmamek,  </div><div class='q'>ametme apumek, iman asamin  </div><div class='q'>Israel wegantu aidau emematjamainawai.   </div><div class='q'> <span class="verse" id="V4">4&#160;</span>Iina apachji aajaku aina duka  </div><div class='q'>aminí kajinmamsag  </div><div class='q'>anentaimajaku ainawai;  </div><div class='q'>aminí kajinmamsag  </div><div class='q'>anentaimaidau asamtai,  </div><div class='q'>agkanmitkauwaitme.   </div><div class='q'> <span class="verse" id="V5">5&#160;</span>Yainkata tusa segapainakuish,  </div><div class='q'>ame agkanmitkauwaitme,  </div><div class='q'>tuja aminí kajitmamsag  </div><div class='q'>anentaimaidau asagmatai,  </div><div class='q'>tsanugmek idaisachuitme.   </div><div class='b'> &#160; </div> <div class='q'> <span class="verse" id="V6">6&#160;</span>Tuja wika aents tamak amaitsujai,  </div><div class='q'>wika bagajai betekaitjai.  </div><div class='q'>¡Wika aents aidaun dushiktaiyaitjai!   </div><div class='q'> <span class="verse" id="V7">7&#160;</span>Mina waituidauk dushijuinawai,  </div><div class='q'>nuninak buuken pegainawai.   </div><div class='q'> <span class="verse" id="V8">8&#160;</span>Nuninak: “¡Tuke Pujuuwai  </div><div class='q'>kajinmamas anentaima pujuuwe  </div><div class='q'>nuadui, nii taa uwemtikjati!  </div><div class='q'>¡Imatika aneau asa, nii uwemtijati!” tuinawai.   </div><div class='b'> &#160; </div> <div class='q'> <span class="verse" id="V9">9&#160;</span>Tuu yujatnume:  </div><div class='q'>Ame minak akiinati tujutiu asamin,  </div><div class='q'>mina dukuju waken  </div><div class='q'>egkemkan akiinawaitjai.  </div><div class='q'>Tuja ame minak mina dukuju kuntujin  </div><div class='q'>patattsam kuitamjukmayume.   </div><div class='q'> <span class="verse" id="V10">10&#160;</span>Duwik nagkamsam wi akiintsaig,  </div><div class='q'>ame minak kuitamjukuitme.  </div><div class='q'>Tuja mina dukuju wakeen pujubiag  </div><div class='q'>duwi nagkamsamek  </div><div class='q'>mina Apajuíg aayume.   </div><div class='q'> <span class="verse" id="V11">11&#160;</span>Ima minakek idaitusaipa,  </div><div class='q'>wika waittanum jegantan pujajai.  </div><div class='q'>Tuja mina yainmainuk atsugtawai.   </div><div class='b'> &#160; </div> <div class='q'> <span class="verse" id="V12">12&#160;</span>Mina shiwag aidauk,  </div><div class='q'>baságnumia toro kajen aina  </div><div class='q'>iman tententuawaje.   </div><div class='q'> <span class="verse" id="V13">13&#160;</span>Dutijuawag ikamyawa kajen  </div><div class='q'>shinuwama imatuinak  </div><div class='q'>esattatus tsekenjuinawai.   </div><div class='q'> <span class="verse" id="V14">14&#160;</span>Tuja wika yumi ukagag  </div><div class='q'>megkagama numamtinaitjai;  </div><div class='q'>mina ukunchig aidauk  </div><div class='q'>akaejaujai betek wajase.  </div><div class='q'>Tuja mina anentaijuk  </div><div class='q'>wiya yumimeaujai betek wajase.   </div><div class='q'> <span class="verse" id="V15">15&#160;</span>Mina wenujuk ichinak yama inajuamu  </div><div class='q'>bukuama nunin wajase.  </div><div class='q'>Mina idaijush kayakmataijui nujamjutkae.  </div><div class='q'>¡Jakaujai betek minak  </div><div class='q'>nugka yukukuntunum aepjukiume!   </div><div class='q'> <span class="verse" id="V16">16&#160;</span>Aents pegkegchaun takau aidau  </div><div class='q'>yawajai betek tuwagtukaje;  </div><div class='q'>tuja mina dawegnak,  </div><div class='q'>mina uwejujai ichinjujaje.   </div><div class='q'> <span class="verse" id="V17">17&#160;</span>Mina ukunchig aidaunash  </div><div class='q'>pan wainmain dekapeajai;  </div><div class='q'>tuja mina shiwag aidauk  </div><div class='q'>ayatak diiju batsatui.   </div><div class='q'> <span class="verse" id="V18">18&#160;</span>Mina jáanchjun jujutkiag, yana daajig jiinkiti,  </div><div class='q'>nunú jukiti tusag,  </div><div class='q'>nunú dutika dekatain  </div><div class='q'>wasugkamainawai.   </div><div class='b'> &#160; </div> <div class='q'> <span class="verse" id="V19">19&#160;</span>Tujash Tuke Pujuuwah,  </div><div class='q'>ametme mina senchimtijinmek.  </div><div class='q'>¡Tupanjutsuk, wamak taam yainkata!   </div><div class='q'> <span class="verse" id="V20">20&#160;</span>Puyajai ijutiag mantuawainum  </div><div class='q'>minash agkanmitkajuata.  </div><div class='q'>Yawajai betek aina nunú  </div><div class='q'>maatnume tusamek idaitusaipa.   </div><div class='q'> <span class="verse" id="V21">21&#160;</span>Leónjai betek kajen aina nunú mantuawainum ayamjutkata.  </div><div class='q'>¡Toro kajen kachujin  </div><div class='q'>magkagtina iman aina nunú  </div><div class='q'>mantuawainum ayamjutkata!   </div><div class='b'> &#160; </div> <div class='q'> <span class="verse" id="V22">22&#160;</span>Ame ayamjutkamin, wi amina pachisan  </div><div class='q'>mina yatsug aidaun ujaktajai;  </div><div class='q'>dutikan ditajai ijunjan  </div><div class='q'>amina emematkun kantamatjai.   </div><div class='q'> <span class="verse" id="V23">23&#160;</span>¡Atum Israel aents aidautijum,  </div><div class='q'>Tuke Pujuu eme anentin aidautigmek,  </div><div class='q'>Niina senchiji anentaimtusjum ememattajum!   </div><div class='q'> <span class="verse" id="V24">24&#160;</span>Apajuík ujudauch aidau waitiamun  </div><div class='q'>wainiatkug waittsatnume tusag  </div><div class='q'>pachitskek idaitsui.  </div><div class='q'>Tuja uumjutnakesh uumjuchui.  </div><div class='q'>Yainkata tusa segamak antujui,  </div><div class='q'>nunik betek yayawai.   </div><div class='q'> <span class="verse" id="V25">25&#160;</span>Apajuíjuh,  </div><div class='q'>ima aminak ememattagme,  </div><div class='q'>amina aentsjum eme anenjamin aidau  </div><div class='q'>kuashat tuwakbaunum nunak umiktatjai.   </div><div class='b'> &#160; </div> <div class='q'> <span class="verse" id="V26">26&#160;</span>Ujunauch aidautigmek  </div><div class='q'>yutai yuwajum shiig ejemagtajum.  </div><div class='q'>Tuja Apajuí wainkatasa  </div><div class='q'>egautigmek nii ememattajum,  </div><div class='q'>nuniakjum kuashat mijan pujustajum.   </div><div class='q'> <span class="verse" id="V27">27&#160;</span>Ashí aents tikich nugkanmaya  </div><div class='q'>ditash niimtin aidau,  </div><div class='q'>chichamnash tikich  </div><div class='q'>chichaman chichaaku aidauwah,  </div><div class='q'>Tuke Pujuu kajimatkigpajum.  </div><div class='q'>Niiyai jeganjum,  </div><div class='q'>¡tikishmaja pujusjum ememattajum!   </div><div class='q'> <span class="verse" id="V28">28&#160;</span>Tuke Pujuuwai apua duka,  </div><div class='q'>iman asa ashí nugkanum inamui.   </div><div class='q'> <span class="verse" id="V29">29&#160;</span>Shiig atsumkas pujautigmesh,  </div><div class='q'>tuja ashí jaka pujautigmeshkam,  </div><div class='q'>ima Apajuíya duke tsuntsumjuajum etsagjatajum,  </div><div class='q'>wagki ima atumkek  </div><div class='q'>pujutak jukichu asajum.   </div><div class='b'> &#160; </div> <div class='q'> <span class="verse" id="V30">30&#160;</span>Wi wegantu aidauk  </div><div class='q'>Tuke Pujuun emematuinak,  </div><div class='q'>tuké niina pachisag etsejiagtin ainawai.   </div><div class='q'> <span class="verse" id="V31">31&#160;</span>Nuninak atakea duwi  </div><div class='q'>akiinawagtina nunashkam  </div><div class='q'>Apajuín takatji pegkeja nuna,  </div><div class='q'>kuashat wainchatai aidaun  </div><div class='q'>iwainajua nujai pachisag ujakagtinai.   </div><ul class='tnav'>
<li><a href='index.htm'>Salmos</a></li>
<li><a href='PSA019.htm'>&lt;</a></li>
<li><a href='PSA.htm'>22</a></li>
<li><a href='PSA023.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
