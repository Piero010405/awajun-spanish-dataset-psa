<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Salmos 89</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/PSA089.htm" />
</head>
<body>
<ul class='tnav'>
<li><a href='index.htm'>Salmos</a></li>
<li><a href='PSA087.htm'>&lt;</a></li>
<li><a href='PSA.htm'>89</a></li>
<li><a href='PSA090.htm'>&gt;</a></li>
</ul>
<div class="main">
 
<div class='chapterlabel' id="V0"> 89</div><div class='s'>Apajuí Davitjai chicham umikbau </div> <div class='d'>Esrahita aents Etán aajakua nunú kantamamu </div> <div class='q'> <span class="verse" id="V1">1&#160;</span>Tuke Pujuuwah, wi kantamkunuk,  </div><div class='q'>amek tuke wait anenkagtinaitme titatjame,  </div><div class='q'>tusan aju ajumag kantamjittagme.   </div><div class='q'> <span class="verse" id="V2">2&#160;</span>Nuniakun amina anenkem tuke auwa nuna,  </div><div class='q'>tuja ame anagkagtuamuk  </div><div class='q'>nayaim yapajinchauwa imana nuna etsegkattajai.   </div><div class='q'> <span class="verse" id="V3">3&#160;</span>Amek Davidjai chichamak umikuitme;  </div><div class='q'>dutikau asam nii anagkuakum:   </div><div class='q'> <span class="verse" id="V4">4&#160;</span>“Ame jakaminig,  </div><div class='q'>ame wegantunmaya apu wajasa  </div><div class='q'>ame pujusa inamtaigmin pujus inamjatnai”,  </div><div class='q'>tiuwaitme.   </div><div class='b'> &#160; </div> <div class='q'> <span class="verse" id="V5">5-7&#160;</span>Chah, Tuke Pujuuwah,  </div><div class='q'>nayaim aidauk amina takatjum pegkeja  </div><div class='q'>nuna diisag emematjamainawai,  </div><div class='q'>tuja ashí ángel aidauk  </div><div class='q'>amina anenkagmin pachisag chichainawai;  </div><div class='q'>ima aminak eme anenjamainawai.  </div><div class='q'>Tuke Pujuuwah, ametme  </div><div class='q'>tikich aents aidaun apajuíji aina  </div><div class='q'>nuna nagkaesau ishamtai dekas muunmek.   </div><div class='b'> &#160; </div> <div class='q'> <span class="verse" id="V8">8&#160;</span>Tuke Pujuu ashí senchigtinuh,  </div><div class='q'>ame senchigtinum chichakbaugmek  </div><div class='q'>betek uminaitam imanuk tikichik  </div><div class='q'>makichkish atsawai.   </div><div class='q'> <span class="verse" id="V9">9&#160;</span>Ame nayantsak inau asam,  </div><div class='q'>tsukatak ishamain wajakuish,  </div><div class='q'>mijaakta tusam imijiame.   </div><div class='q'> <span class="verse" id="V10">10&#160;</span>Nayantsanmaya kuntin múun depetkam,  </div><div class='q'>amina senchigmin shiwaajum aidau  </div><div class='q'>uwaakam ipisjabiume.   </div><div class='q'> <span class="verse" id="V11">11&#160;</span>Nayaim, nugka aina duka aminu ainawai,  </div><div class='q'>ame nugkak, tuja ashí nugkanum  </div><div class='q'>ayá nujai najankauwaitme.   </div><div class='q'> <span class="verse" id="V12">12&#160;</span>Tsumujinish, nujinchinish  </div><div class='q'>ame ashí nugkak najanauwaitme.  </div><div class='q'>Tuja muja Tabor, muja Hermógjai  </div><div class='q'>amina daagmin pachisag kantamainawai.   </div><div class='q'> <span class="verse" id="V13">13&#160;</span>Amina kuntugmek senchigtinai,  </div><div class='q'>tuja amina uwejum untsuja dushakam  </div><div class='q'>senchigtin depetbauwai.   </div><div class='q'> <span class="verse" id="V14">14&#160;</span>Amek pegkegnum anenkajai inaame,  </div><div class='q'>tujash nuna nagkaesau dekas  </div><div class='q'>amina anenkagmin  </div><div class='q'>tuke kuitamkagtame.   </div><div class='q'> <span class="verse" id="V15">15-16&#160;</span>Chah, Tuke Pujuuwah,  </div><div class='q'>aents amina emematjamin,  </div><div class='q'>amina tsaaptinjumin wekayin,  </div><div class='q'>tuja amina takatjum pegkegma nuna diis  </div><div class='q'>tuke shiig anea duka  </div><div class='q'>amek eme anentame,  </div><div class='q'>dutikakum pegkegnum yumigkiame.   </div><div class='q'> <span class="verse" id="V17">17&#160;</span>Wagki dita imanji aina duka,  </div><div class='q'>tuja senchiji aina nujai ame susauwaitme.  </div><div class='q'>Nuadui jutii aidautik aan nagkaemasam  </div><div class='q'>senchigtin ekagtame.   </div><div class='b'> &#160; </div> <div class='q'> <span class="verse" id="V18">18&#160;</span>Israel aents aidaun Apajuíji, Tuke Pujuuwah,  </div><div class='q'>ametme iina apuji pegkegmamek,  </div><div class='q'>tuja ametme ejajatkam kuitamkagtaumek.   </div><div class='q'> <span class="verse" id="V19">19-20&#160;</span>Amina chichamjumin etsejin  </div><div class='q'>yaunchuk kajanum chichagkum:  </div><div class='q'>“Mina aentsug aina nuwiyan  </div><div class='q'>makichik wajiun etegkajai,  </div><div class='q'>duka mina inakeg Davitai,  </div><div class='q'>wi niinak yaigkan, chichame antugtai emajai.  </div><div class='q'>Dutikan ¡Israel aents aidaun apuji adaikajai!   </div><div class='q'> <span class="verse" id="V21">21&#160;</span>Niinak yaitskek idaisashtinaitjai.  </div><div class='q'>Mina senchigjai senchimtikatnaitjai.   </div><div class='q'> <span class="verse" id="V22">22&#160;</span>Niina shiwaaji aidaush jetekchagtin ainawai,  </div><div class='q'>tuja aents pegkegchau aidaushkam  </div><div class='q'>depetkachagtin ainawai.   </div><div class='q'> <span class="verse" id="V23">23&#160;</span>Niina shiwaaji aidaunak  </div><div class='q'>niish wainaig ijinatnaitjai,  </div><div class='q'>tuja niina kajejuidaunash ijinatnaitjai.   </div><div class='q'> <span class="verse" id="V24">24&#160;</span>Wi niina aneamua duka tuke atinai,  </div><div class='q'>wi kuitamsam kuashat kaweg  </div><div class='q'>senchigtin wajastinai.   </div><div class='q'> <span class="verse" id="V25">25&#160;</span>Tuja niig nayants Mediterraneo tutaya  </div><div class='q'>nuwi nagkamas namak  </div><div class='q'>Eufratesa aatus inamjatnai.   </div><div class='q'> <span class="verse" id="V26">26&#160;</span>Tuja nii chichagtak:  </div><div class='q'>‘Ametme mina apag kuitamjaumek;  </div><div class='q'>tuja ametme mina Apajuíg uwemtijinmek’, tujuttinai.   </div><div class='q'> <span class="verse" id="V27">27&#160;</span>Tuja wi niinak mina uchig iwai,  </div><div class='q'>ashí tikich apu aidaunash  </div><div class='q'>nagkaesau apu emattajai.   </div><div class='q'> <span class="verse" id="V28">28&#160;</span>Wika niinak tuke anetnaitjai,  </div><div class='q'>tuja wi niijai chichaman umikuitag  </div><div class='q'>dushakam tuke atinai.   </div><div class='q'> <span class="verse" id="V29">29&#160;</span>Nayaim awa nunisag aigkik,  </div><div class='q'>niina uchiji wegantu aidaunmayag  </div><div class='q'>tuke apu wegagtin ainawai.   </div><div class='q'> <span class="verse" id="V30">30&#160;</span>Untsu dita chicham umiktinun  </div><div class='q'>wi jintintuau ainag nuna  </div><div class='q'>kajimatkiag batsamas,   </div><div class='q'> <span class="verse" id="V31">31&#160;</span>nunú chichaman uminachkuig,   </div><div class='q'> <span class="verse" id="V32">32&#160;</span>dita pegkegchaujin  </div><div class='q'>suwimak ishamainun susatnaitjai.   </div><div class='q'> <span class="verse" id="V33">33&#160;</span>Untsu Davidnak tuke anetnaitjai,  </div><div class='q'>tuja wi niina anagkuawaitag nunashkam  </div><div class='q'>umitskek idaisashtinaitjai.   </div><div class='q'> <span class="verse" id="V34">34&#160;</span>Wi niijai chichaman umikuitag nunak  </div><div class='q'>tuke idaisashtinaitjai,  </div><div class='q'>nunak tuke umiktinaitjai.   </div><div class='q'> <span class="verse" id="V35">35&#160;</span>Makichik tsawantai  </div><div class='q'>wi Davitan anagkuawaitag nunak  </div><div class='q'>dekas umiktatjai tusan tumamjai.   </div><div class='q'> <span class="verse" id="V36">36&#160;</span>Etsa eketa nunisag eketaigkik,  </div><div class='q'>niina uchiji wegantu aidauk  </div><div class='q'>tuke apu wegagtin ainawai.   </div><div class='q'> <span class="verse" id="V37">37&#160;</span>¡Nii wegantu aidauk,  </div><div class='q'>nantu tuke ekemna iman atinai!  </div><div class='q'>¡Nii pujusa inamtaijishkam nayaim tuke auwa iman atinai!” tiuwaitme.   </div><div class='b'> &#160; </div> <div class='q'> <span class="verse" id="V38">38&#160;</span>Tusa tiuwaitkum ame apu etegkamu aig,  </div><div class='q'>kajegkam dakitja idaisaume.   </div><div class='q'> <span class="verse" id="V39">39&#160;</span>Dutikau asam niijai chicham umikuitam duka  </div><div class='q'>umitsuk, David kajimatkim idaisaume.   </div><div class='q'> <span class="verse" id="V40">40&#160;</span>Tuja yaakat Jerusalén peejamua dushakam  </div><div class='q'>yumpua tsaikam ayamjumamainchau  </div><div class='q'>emam idaisaume.   </div><div class='q'> <span class="verse" id="V41">41&#160;</span>Ashí aents nuni nagkaemaidauk  </div><div class='q'>wayawag dita wakegamun kasamainawai,  </div><div class='q'>tuja aents dita nugkega nuna yantamen  </div><div class='q'>batsamin aidau dushikinawai.   </div><div class='q'> <span class="verse" id="V42">42&#160;</span>Nuadui Davita shiwaaji aidauk shiig anenawai,  </div><div class='q'>wagki dita ima senchijinawaju asag.   </div><div class='q'> <span class="verse" id="V43">43&#160;</span>Niina maanitaiji puyagshakam atankiume;  </div><div class='q'>dutikau asam maaniakuish yaigchaume.   </div><div class='q'> <span class="verse" id="V44">44&#160;</span>Eme anentai aajakua duka  </div><div class='q'>wainkauch idaisaume;  </div><div class='q'>dutikakum apu wajasa inamtaijishkam  </div><div class='q'>tikima wainkauch awajtusume.   </div><div class='q'> <span class="verse" id="V45">45&#160;</span>Tuja nuigtush kuashat mijan  </div><div class='q'>pujuschati tusam atankiume,  </div><div class='q'>dutikakum datsa datsantak awajsaume.   </div><div class='q'> <span class="verse" id="V46">46&#160;</span>Chah, Tuke Pujuuwah,  </div><div class='q'>¿uumjutkamek pujuttam?  </div><div class='q'>¿Kajegtukbaukek pujuttam?   </div><div class='q'> <span class="verse" id="V47">47&#160;</span>Apuh, mina pujutug piipichia nunú adeagta;  </div><div class='q'>ame aents najanamua duka  </div><div class='q'>ujumak tsawantak pujus jauwai.   </div><div class='q'> <span class="verse" id="V48">48&#160;</span>¡Makichik aentsuk jatsukek iwakuk pujumaitsui!  </div><div class='q'>¡Tuja jakashtajai tusa,  </div><div class='q'>jata uwemtumainchakam makichkish atsawai!   </div><div class='q'> <span class="verse" id="V49">49&#160;</span>Apuh, ¿ame yama nagkamchakum:  </div><div class='q'>Davita tuke anetnaitjame tusam  </div><div class='q'>tiuwaitam dusha wajukame?   </div><div class='q'> <span class="verse" id="V50">50&#160;</span>Apuh, iinak kuashat dushiktamainawai,  </div><div class='q'>imatika dushiktamainakuish atsaneaji.   </div><div class='q'> <span class="verse" id="V51">51&#160;</span>Tuke Pujuuwah, amina shiwaajum aidau  </div><div class='q'>¡aatus iina pegkegchaun chichagtamainawai!  </div><div class='q'>¡Aatus ame apu etegkamua nuna  </div><div class='q'>aju ajumag pegkegchaun chichajuinawai!   </div><div class='q'> <span class="verse" id="V52">52&#160;</span>¡Tuke Pujuuk, tuke pegkegnum chichagtai atin ati!  </div><div class='q'>Maake, aatus ati.   </div><ul class='tnav'>
<li><a href='index.htm'>Salmos</a></li>
<li><a href='PSA087.htm'>&lt;</a></li>
<li><a href='PSA.htm'>89</a></li>
<li><a href='PSA090.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
