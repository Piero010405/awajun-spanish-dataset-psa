<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Mateo 24</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/MAT24.htm" />
</head>
<body>
<ul class='tnav'>
<li><a href='index.htm'>Mateo</a></li>
<li><a href='MAT23.htm'>&lt;</a></li>
<li><a href='MAT.htm'>24</a></li>
<li><a href='MAT25.htm'>&gt;</a></li>
</ul>
<div class="main">
 
<div class='chapterlabel' id="V0"> 24</div><div class='s'>Jega Apajuí ememattai tsayam atinai tusa Jesús etsegkamu </div> <div class='r'>(Mr. 13.1-2; Lc. 21.5-6)  </div><div class='p'> <span class="verse" id="V1">1&#160;</span>Jega Apajuí ememattainmaya jiinki Jesús wetai, niina jintintaiji aidau jegaantaju jega Apajuí ememattai jegamkamun inaktustatus.   <span class="verse" id="V2">2&#160;</span>Dutikam Jesús chichaak:  </div><div class='p'>—¿Ju ashí wainjumek? Dekas tajime, juka makichik kayakesh ekenjamu aina nuiyag juwakchatnai, ashí tsaikbau atinai, tiuwai.   </div><div class='s'>Nagkanbau jegatsaig wantinkagtin aidau </div> <div class='r'>(Mr. 13.3-23; Lc. 21.7-24; 17.22-24)  </div><div class='p'> <span class="verse" id="V3">3&#160;</span>Jesús Olivosa mujajin waka ekemsamtai, niina jintintaiji aidau jegaantag, niinak akanak iniinak:  </div><div class='p'>—Tukagtita, ¿wajutiya dusha nuniktinaita, tuja wají wantinkatnaita ame taattaku wajataish, nuigtú nugka nagkanbau jegattak wajataish?, tuidau.   </div><div class='p'> <span class="verse" id="V4">4&#160;</span>Tiagtai Jesús ditan ayaak:  </div><div class='p'>—Kuitamamkatajum, makichkish tsanugmajainum.   <span class="verse" id="V5">5&#160;</span>Wagki kuashat midiagtinai mina daajun pachisag, nuninak: “Witjai Cristunuk”, tusag kuashat tsanumiagtinai.   <span class="verse" id="V6">6&#160;</span>Atumek maaniamu aidau, nuigtú maaniatatus pampandayamush antitnaitjume, imatuinakuish puyatkaigpajum. Duka dekas ashí aatus nagkaemagtinai, tujash nu achatnai nagkanbauk.   <span class="verse" id="V7">7&#160;</span>Nugka muunnum inamnuk, mai imanuk maaniagtinai, tuja nugka yaignum batsamnushkam, mai nuninuk maaniagtinai. Jata ishamain utsumaja jinamush, yapagtash, kuashat nugkanum uugbaush atinai.   <span class="verse" id="V8">8&#160;</span>Tujash ashí ju aina juka waitut yamá nagkamnak imanitnai.   </div><div class='p'> <span class="verse" id="V9">9&#160;</span>“Untsu atumnak waitkastinme tusag sujupakagtinai, dutijamawagmatai mantamawagtinai; ashí aents aidau kajegtabiagtinai, mina daag pachisjum chichaidau asagmin.   <span class="verse" id="V10">10&#160;</span>Nunú tsawantinig kuashat aents minak tupanjukagtinai, nuninak pempé pempeentunisag sujuninak, pempeentunisag kajegdayagtinai.   <span class="verse" id="V11">11&#160;</span>Kuashat profeta tsanumaidaush wantinjatnai, nuninak kuashat aentsun tsanuagtinai.   <span class="verse" id="V12">12&#160;</span>Kuashat pegkegchau aitnai, imaniau asamtai kuashat aents Apajuí aneamunak mijakagtinai.   <span class="verse" id="V13">13&#160;</span>Tujash ni ebetmamag pujusá nagkanbaunum jegaa nu uwemjatnai.   <span class="verse" id="V14">14&#160;</span>Ju yamajam chicham Apajuí inamjatin pachisa etsegbauwa duka, ashí nugkanum etsegkamu atinai, ashí aents aidau dekaatnume tabau asamtai; nunikmatai nagkanbauk atinai.   </div><div class='p'> <span class="verse" id="V15">15&#160;</span>“Profeta Daniel Apajuí ememattai pegkegma nui shiig pegkegchau dutikawagtinun pachis agajua nunú wainkugmek (nuna aujuk dekaatnume),   <span class="verse" id="V16">16&#160;</span>atum Judea batsatutigmek mujanum pisagtajum.   <span class="verse" id="V17">17&#160;</span>Tuja jega ekenja jegamkamu nagkatka nui pujauk akaikig makichkish wajiijinak jukiigka;   <span class="verse" id="V18">18&#160;</span>antsag ajanum takaak pujaushkam, jaanchi jukitjai tusag waketjukigka;   <span class="verse" id="V19">19&#160;</span>¡wait anentuinajai nunú tsawantin nuwa ejamtin, nuigtú uchí amuntsuaku agtina nunak!   <span class="verse" id="V20">20&#160;</span>Apajuí ausatajum, atum pisamua nu tsetsek tepeamunum, nuniachkush tsawan ayamtai aigkish ajutjaminum.   <span class="verse" id="V21">21&#160;</span>Wagki nugka najanamu aajakua nui nagkamas, yamaiya juish, atakea duish imanika waittsashtin tikima senchi waitiamu atinai.   <span class="verse" id="V22">22&#160;</span>Tuja nunú tsawan aina nui imanika waitiamu atina nuna Apajuí imijchataik, makichik aentskesh uwemainchau ainawai; tujash ni etegjamu aina nunú aneamunum imijkatnai.   </div><div class='p'> <span class="verse" id="V23">23&#160;</span>“Tuja makichik aentskesh: ‘Diistajum, jui Cristo pujawai’, tachakush: ‘Awi pujume’ tuinakuish dekaskeapi tiigpajum.   <span class="verse" id="V24">24&#160;</span>Wagki kuashat aents, ‘Cristuitjai’ tusag nuigtú profeta ainaji tuidaush wantinjagtinai; nuninak kuashat aents dutikmainchaun iwainagtinai tsanumainak, nunidau asag Apajuí etegkamu aidaunash dita tsanuamunak tsanujagtinai.   <span class="verse" id="V25">25&#160;</span>Junak yaunchkesh timajime.   <span class="verse" id="V26">26&#160;</span>Nuadui: ‘Uwegshunum pujawai’, tujamainakuish weegpajum; nuniachkush: ‘Jega tesamua jui pujawai’, tujamainakuish dekaskeapi tiigpajum.   <span class="verse" id="V27">27&#160;</span>Wagki peem etsá minitaiya nuiya peeti, etsá akaetaiya atú peemama numamtuk wajaktinai Aentsmaga akiinauwa nu minamuk.   <span class="verse" id="V28">28&#160;</span>Tuwí jakau tepettawa nuna chuwagkak tuwakagtinai.   </div><div class='s'>Aentsmaga akiinauwa nu minitnuji </div> <div class='r'>(Mr. 13.24-37; Lc. 21.37)  </div><div class='p'> <span class="verse" id="V29">29&#160;</span>“Nunú waitut nagkaemaig, etsag suwe wajastinai, nantushkam etsanbaunak megkaekatnai, yaya aidaushkam kakeyagtinai, imanidau asagmatai nayaimpinmaya senchigtin aidaushkam peganjagtinai.   <span class="verse" id="V30">30&#160;</span>Nuniamunum Aentsmaga akiinauwa nu minamu nayaimpinum wantinkatnai, nunitai ashí aents nugkanmaya aidauk buutiagtinai, Aentsmaga akiinauwa nunú nayaimpinmaya yujagminum pachitkau shiig tsawan wajas senchijijai minaun wainkag.   <span class="verse" id="V31">31&#160;</span>Nunik ni angelji aidaun ishiaktinai trompeta senchi umpuajag ashí nugka nagkatkamunum nayaim najatamunum nagkamas ni etejamuji batsata nuna ijumjatnume tusa.   </div><div class='p'> <span class="verse" id="V32">32&#160;</span>“Higueran pachisan augmattsan titatjim nu unuimagtajum, atumek: ‘Higuera kanawe aidau wentsamtuju dukegkuig wamkeap esat nagkamnattawa’, tusajum dekau ainagme.   <span class="verse" id="V33">33&#160;</span>Nunisjumek, ashí nunú wají uminaidau wainkugmek, Aentsmaga akiinauwa nu taatnuk namput wajaschagapi titin atajum.   <span class="verse" id="V34">34&#160;</span>Dekas tajime, yamai aents aina jusha batsataig ashí uminkatnai.   <span class="verse" id="V35">35&#160;</span>Nayaimpik nugkajaig megkaejatnai, tujash mina chichamjuk umintsukek juwakchatnai.   </div><div class='p'> <span class="verse" id="V36">36&#160;</span>“Tujash tsawannak, horanash makichkish dekainatsui, nayaimpinmaya ángel aidaukesh, Apajuí Uchijigkesh dekatsui, imá Apajuk dekawai.   </div><div class='p'> <span class="verse" id="V37">37&#160;</span>“Noé pujusua nu tsawantin wajukejakú aina nuninuk atinai Aentsmaga akiinauwa nu minamunmash.   <span class="verse" id="V38">38&#160;</span>Nunú tsawantaik eke diluvio<a href="#FN1" class="notemark">*<span class="popup">“Diluvio”, yumi chiwautsuk senchi yutú puja nunú diluvio tutaiyai.</span></a> nagkamnatsaig batsamsag, yutai yuinak, umutnash umuinak, nuwenainak, nawanjin suju wajá batsatai Noé niina arcajin egkemauwai;   <span class="verse" id="V39">39&#160;</span>imaní batsatu asag dekachajui, nuniai diluvio nagkamna ashí aentsnak tajak utsagkui. Nunisag atinai Aentsmaga akiinauwa nu minamushkam.   <span class="verse" id="V40">40&#160;</span>Nuniamunum, jimag aents ajanum takaak pujauk makichik juwaku, tikichik ukuam atinai.   <span class="verse" id="V41">41&#160;</span>Jimag nuwa deketainum dekeak pujuidaushkam makichik juwaku, tikichik ukuam atinai.   </div><div class='p'> <span class="verse" id="V42">42&#160;</span>“Iwá pujutajum, wagki atumek atumí Apugmesh wají tsawantinig minitnaita duka dekachu asajum.   <span class="verse" id="V43">43&#160;</span>Tujash ju dekatajum, makichik jeentin wají horatinia kasa taattawa nuna dekakug, iwá pujumainai wayá kasagtukai tau asa.   <span class="verse" id="V44">44&#160;</span>Nuadui atumshakam umintsajum pujustajum; wagki Aentsmaga akiinauwa duka, hora atum anentaimtachbaunum minitin asamtai.   </div><div class='s'>Inak betek umina nu, umichua nujai pachisa augmatbau </div> <div class='r'>(Lc. 12.41-48)  </div><div class='p'> <span class="verse" id="V45">45&#160;</span>“¿Yaita inak betek umin nuigtú shiig anentaimkau asamtai, apuji niina jeen batsatun yutain diyaku susati tibauwa dusha?   <span class="verse" id="V46">46&#160;</span>Shiig aneastinai inak, ni apuji wakitki takamá, ni tibaujinak betek umiak pujaun wainam atina duka.   <span class="verse" id="V47">47&#160;</span>Dekas tajime ashí niina wajiiji aina nunak ni diistí tusa idaitumainai.   <span class="verse" id="V48">48&#160;</span>Untsu nunú inak pegkegchau asa anentaimas: ‘Mina apujuk wamak taashtatui’, tusa;   <span class="verse" id="V49">49&#160;</span>tikich inak aina nuna suwimak, nigka nampen aidaujai yuwak, umak wekagai,   <span class="verse" id="V50">50&#160;</span>nunú inaka nuna apuji tsawan dekachbau, horash dekachbau ai taa,   <span class="verse" id="V51">51&#160;</span>suwimkan susa, aents tsanumin aidaujai waittsati tusa idaimainai. Dutikam nui pujus buutak nainig takegtú pujutnai.   </div><ul class='tnav'>
<li><a href='index.htm'>Mateo</a></li>
<li><a href='MAT23.htm'>&lt;</a></li>
<li><a href='MAT.htm'>24</a></li>
<li><a href='MAT25.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V38">24:38</a>
<span class="ft">“Diluvio”, yumi chiwautsuk senchi yutú puja nunú diluvio tutaiyai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
