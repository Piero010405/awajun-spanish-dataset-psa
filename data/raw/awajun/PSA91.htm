<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Salmos 91</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/PSA091.htm" />
</head>
<body>
<ul class='tnav'>
<li><a href='index.htm'>Salmos</a></li>
<li><a href='PSA090.htm'>&lt;</a></li>
<li><a href='PSA.htm'>91</a></li>
<li><a href='PSA093.htm'>&gt;</a></li>
</ul>
<div class="main">
 
<div class='chapterlabel' id="V0"> 91</div><div class='s'>Apajuíyai iina kuitamjamnuk </div> <div class='q'> <span class="verse" id="V1">1&#160;</span>Apajuí múun, ashí senchigtina nunú  </div><div class='q'>kuitamsam pujauk,   </div><div class='q'> <span class="verse" id="V2">2&#160;</span>Tuke Pujuun chichajak: “Ametme  </div><div class='q'>mina ejamataijuk,  </div><div class='q'>wi uumka ayamjumataig.  </div><div class='q'>¡Ametme mina Apajuíg,  </div><div class='q'>ima aminig kajintsan anentaimjai!” tawai.   </div><div class='q'> <span class="verse" id="V3">3&#160;</span>Wakan pegkegchau  </div><div class='q'>utugchatan apujtugmataish,  </div><div class='q'>tuja jata aidaunmashkam  </div><div class='q'>ima nigki ayamjutpamainai.   </div><div class='q'> <span class="verse" id="V4">4&#160;</span>Wagki niig atash niina nanapen uchuchiji aidaun  </div><div class='q'>dukuka kuitamama numamtuk kuitamjamnai,  </div><div class='q'>nuadui amek puyattsuk  </div><div class='q'>shiig aneasam pujustinaitme.  </div><div class='q'>¡Niina anenkega duwi  </div><div class='q'>aminak tantag ejamatia numamtuk  </div><div class='q'>ejapak kuitamjamkattawai!   </div><div class='q'> <span class="verse" id="V5">5&#160;</span>Nuadui kashi ishamainnum pujakmesh,  </div><div class='q'>tuja tsawai wekaekumesh,  </div><div class='q'>mantuachagtimpash tusamek ishamkaipa.   </div><div class='q'> <span class="verse" id="V6">6&#160;</span>Tuja jata kashi magkagtin,  </div><div class='q'>tsawai magkagtinkesh iyanjugmatai,  </div><div class='q'>jakashtajash tusamek ishamkaipa.   </div><div class='q'> <span class="verse" id="V7">7&#160;</span>Amina menagmea nuni mil aents jinitnai,  </div><div class='q'>tuja untsugmea nunishkam  </div><div class='q'>diez mil aents jinitnai,  </div><div class='q'>tujash amek makichkish wajukashtinaitme.   </div><div class='q'> <span class="verse" id="V8">8&#160;</span>Untsu aents pegkegchau aidaun Apajuí suwimak susam jinuidau waintinaitme,   </div><div class='q'> <span class="verse" id="V9">9&#160;</span>wagki aminak Tuke Pujuu múun,  </div><div class='q'>ashí senchigtina nunú  </div><div class='q'>ejapak kuitamjamu asamtai.   </div><div class='b'> &#160; </div> <div class='q'> <span class="verse" id="V10">10&#160;</span>Aminak makichik pegkegchaukesh  </div><div class='q'>waitkagmaschatnai,  </div><div class='q'>tuja jatashkam amina jeminig utugmashtinai.   </div><div class='q'> <span class="verse" id="V11">11&#160;</span>Wagki Apajuí ángel aidaun ishiaktatui  </div><div class='q'>ame tuwi wekaetatme nuwi kuitamjamkatnun.   </div><div class='q'> <span class="verse" id="V12">12&#160;</span>Nunú ángel aidau achigmaku agtatui,  </div><div class='q'>kaya tukumak iyajai tusa.   </div><div class='q'> <span class="verse" id="V13">13&#160;</span>Nuadui, ikamyawa yukagtin aidau,  </div><div class='q'>tuja tikich kuntin ishamain ayaunum  </div><div class='q'>wekaekumesh, uyumat aneakas wekaetatme.   </div><div class='b'> &#160; </div> <div class='q'> <span class="verse" id="V14">14&#160;</span>Apajuí chichaak:  </div><div class='q'>“Juju aentsuk mina waitui,  </div><div class='q'>anentanash anentui, nuniau asamtai  </div><div class='q'>wi niinak ayamjukan uwemtikjattajai.   </div><div class='q'> <span class="verse" id="V15">15&#160;</span>Tuja yainkati tusa mina segatkuishkam,  </div><div class='q'>aiktinaitjai, dutikakun ¡niijaig pujutnaitjai!  </div><div class='q'>¡Tuja waitiakuishkam agkanmitkatnaitjai!  </div><div class='q'>¡Dutikakun eme anentsa diitai awajsatnaitjai!   </div><div class='q'> <span class="verse" id="V16">16&#160;</span>Tuja kuashat mijan  </div><div class='q'>shiig pujustin ati titinaitjai.  </div><div class='q'>¡Dutikakun pujut nagkanchau tuke atina nuwi pujus  </div><div class='q'>dakujusti tusan jukitnaitjai!” tawai Apajuí.   </div><ul class='tnav'>
<li><a href='index.htm'>Salmos</a></li>
<li><a href='PSA090.htm'>&lt;</a></li>
<li><a href='PSA.htm'>91</a></li>
<li><a href='PSA093.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
