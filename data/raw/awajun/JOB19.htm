<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Job 19</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JOB19.htm" />
</head>
<body>
<ul class='tnav'>
<li><a href='index.htm'>Job</a></li>
<li><a href='JOB14.htm'>&lt;</a></li>
<li><a href='JOB.htm'>19</a></li>
<li><a href='JOB31.htm'>&gt;</a></li>
</ul>
<div class="main">
 
<div class='chapterlabel' id="V0"> 19</div><div class='p'> <span class="verse" id="V1">1&#160;</span>Nuna tusa nuigtu Job chichaak:   </div><div class='q'> <span class="verse" id="V2">2&#160;</span>“¡Make agkan idaitustajum, ipimtagme!  </div><div class='q'>¡Atum tujutjum duka  </div><div class='q'>kuchiyai ijutbau najamaina imatijawai!   </div><div class='q'> <span class="verse" id="V3">3&#160;</span>Kuashta minak pegkegchau chichagtagme.  </div><div class='q'>¿Mina jutika waitkajakjumesh  </div><div class='q'>datsaamatsjumek?   </div><div class='q'> <span class="verse" id="V4">4&#160;</span>Wi pegkegchaun takamsau  </div><div class='q'>amainaitag duka,  </div><div class='q'>atumnak pegkegchauk etamaitsui,  </div><div class='q'>duka ima mina utugchatjuke.   </div><div class='q'> <span class="verse" id="V5">5&#160;</span>Atumek mina nagkaetasu  </div><div class='q'>pegkejam anenmamjume,  </div><div class='q'>wi jakun kakaumainchau  </div><div class='q'>wajasa pujag duwi  </div><div class='q'>dushiktaku imatjutagme.   </div><div class='q'> <span class="verse" id="V6">6&#160;</span>Wi waitiag junak,  </div><div class='q'>Apajuí waittsati tujutmatai waitiag nunú  </div><div class='q'>shiig dekatajum.  </div><div class='q'>Kuntin chanua maatasa  </div><div class='q'>umigtayama numamtuk  </div><div class='q'>Apajuí umikbaunum pujusan waitiajai.   </div><div class='b'> &#160; </div> <div class='q'> <span class="verse" id="V7">7&#160;</span>“Senchi untsumkan  </div><div class='q'>¡mantuinawai! tusan imattaish,  </div><div class='q'>makichkish aijuinatsui.  </div><div class='q'>Yainkatajum taish,  </div><div class='q'>makichkish yaintuinatsui.   </div><div class='q'> <span class="verse" id="V8">8&#160;</span>Apajuí minak nagkaemaki  </div><div class='q'>tusa jintan akigtujue.  </div><div class='q'>Tuja nuigtushkam  </div><div class='q'>jintan suwe etugtine.   </div><div class='q'> <span class="verse" id="V9">9&#160;</span>Mina wajiig aidaun, tagkug aidaun,  </div><div class='q'>aents inakeg aidaun ashí yajutjuke;  </div><div class='q'>dutijak nuigtushkam eme anentsa  </div><div class='q'>diyam amainchau etine.   </div><div class='q'> <span class="verse" id="V10">10&#160;</span>Minak makichkish wajigtuchu  </div><div class='q'>shiig wainak etine.  </div><div class='q'>¡Numi kagkapejaí tegai ajapamu, ataktu tsapamaitsu numamtuk,  </div><div class='q'>tsagagnuap pujustatja  </div><div class='q'>tumainchau awajtuse!   </div><div class='q'> <span class="verse" id="V11">11&#160;</span>Nii kajekbaujin imatijawai,  </div><div class='q'>imatijak shiwaajui  </div><div class='q'>utugmaina dutijawai.   </div><div class='q'> <span class="verse" id="V12">12&#160;</span>Niina suntaji aidauk ashí nantagtujaje,  </div><div class='q'>nunikag mina jegajun tentea apakag  </div><div class='q'>uminas jetetuinak waitkajuinawai.   </div><div class='b'> &#160; </div> <div class='q'> <span class="verse" id="V13">13&#160;</span>“Mina yatsug aidau  </div><div class='q'>mina kumpag aidaujai kajimatkitnume,  </div><div class='q'>dutikainak aents tikich nugkanmaya  </div><div class='q'>utugtaya dutikatnume tusa Apajuí tine.   </div><div class='b'> &#160; </div> <div class='q'> <span class="verse" id="V14">14-15&#160;</span>“Mina pataag aidaushkam  </div><div class='q'>kumpag aidaujai pachittsuk idaitusaje.  </div><div class='q'>Wijai ijunag yujajaku aidaushkam pachitkachaje.  </div><div class='q'>Mina inakeg aidaushkam  </div><div class='q'>aents tikich nugkanmaya  </div><div class='q'>wainchatai itugmaina dutijainawai.   </div><div class='q'> <span class="verse" id="V16">16&#160;</span>Mina inakeg aidaun  </div><div class='q'>untsuaish aijuinatsui;  </div><div class='q'>kuashta untsuaish  </div><div class='q'>makichkish antugtuinatsui.   </div><div class='q'> <span class="verse" id="V17">17&#160;</span>Mina duwagshakam  </div><div class='q'>wi mejeau asamtai tsuumjawai,  </div><div class='q'>tuja mina yatsug aidaushkam kajegtuinawai.   </div><div class='q'> <span class="verse" id="V18">18&#160;</span>Uchi ai aidauwaske dushiktuinawai,  </div><div class='q'>eke yama wajain wekaesatag taig,  </div><div class='q'>dushiktuinawai.   </div><div class='q'> <span class="verse" id="V19">19&#160;</span>Mina shiig kumpauchig aidaush  </div><div class='q'>kajegtuinawai,  </div><div class='q'>mina aneetaig aidau,  </div><div class='q'>shiwagmatuinawai.   </div><div class='q'> <span class="verse" id="V20">20&#160;</span>Watsajan ayatak ukunchik wajasjai,  </div><div class='q'>ashí jakan piipichin iwaakjai.   </div><div class='b'> &#160; </div> <div class='q'> <span class="verse" id="V21">21&#160;</span>“Mina kumpag aidauwah,  </div><div class='q'>minash wait anenjugtajum,  </div><div class='q'>minak Apajuí waittsati tujutiu asamtai,  </div><div class='q'>wika senchi waitiajai.   </div><div class='q'> <span class="verse" id="V22">22&#160;</span>¡Make idaitustajum!  </div><div class='q'>atumek kuashta waitkagjume.  </div><div class='q'>¡Apajuí waittsati tujutmatai  </div><div class='q'>waitiag duke ati!” tiuwai.   </div><ul class='tnav'>
<li><a href='index.htm'>Job</a></li>
<li><a href='JOB14.htm'>&lt;</a></li>
<li><a href='JOB.htm'>19</a></li>
<li><a href='JOB31.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
