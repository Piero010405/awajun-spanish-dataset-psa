<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Génesis 33</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/GEN33.htm" />
</head>
<body>
<ul class='tnav'>
<li><a href='index.htm'>Génesis</a></li>
<li><a href='GEN32.htm'>&lt;</a></li>
<li><a href='GEN.htm'>33</a></li>
<li><a href='GEN34.htm'>&gt;</a></li>
</ul>
<div class="main">
 
<div class='chapterlabel' id="V0"> 33</div><div class='s'>Jacob Esaújai igkunikag chicham epegtuniamu </div> <div class='p'> <span class="verse" id="V1">1&#160;</span>Nunik wesa Jacob wainkauwai niina yachi Esaú cuatrocientos aentsun yajuak minittaman. Nunik wainak niina uchiji aidaun yajuak, niina nuwe Leayai, Raquelai, nuigtu jimag nuwa inak aajakua nuwi aatus yununjauwai.   <span class="verse" id="V2">2&#160;</span>Dutika jimag nuwa inake aidaun uchiji aidaujai emtikauwai, dutika nuna ukuujin Lean niina uchijijai awantauwai, untsu inagnamunum Lea ukujin Raquelan Joséjai awantauwai.   <span class="verse" id="V3">3&#160;</span>Nuna dutika ijumag ukuak nii eemak wajan, sieteya imania tikishmag tsuntsuma nijayin nugka antig waja wakakua yachi midaun jegantauwai.   </div><div class='p'> <span class="verse" id="V4">4&#160;</span>Tujash Esaúk tupikaki yachin igkug kuntujen achik kajut pagkuk kugkuasui. Nunik wajasag eganijajui.   <span class="verse" id="V5">5&#160;</span>Nunik Esaú niimkama nuwa aidau uchijijai ijunun wainak Jacopan iniak:  </div><div class='p'>“Jusha ¿ya ainawa?” tau.  </div><div class='p'>Tutai nii ayaak:  </div><div class='p'>“Aanka amina inakmin Apajuí uchin susauwa nunú ainawai”, tiuwai.   </div><div class='p'> <span class="verse" id="V6">6&#160;</span>Timatai nuwa inak aidau uchijijai tikishmag tsuntsuma nijayin nugka antig pujusajui Esaún eme anentus.   <span class="verse" id="V7">7&#160;</span>Nunikagmatai Leashkam niina uchiji aidaujai Esaún jegantag ditashkam nunisag pujusajui. Nunú nuninai inagnamunum José Raqueljai jeganta ditashkam nunisag pujusajui.   <span class="verse" id="V8">8&#160;</span>Nuniagtai Esaú Jacopan iniak:  </div><div class='p'>“¿Wajuk anentaimsamea juju tagku aidaush emtikamesh ishiakmaume, dutikamunash wisha wai wainkawanush minaja?” tau.  </div><div class='p'>Tutai nii ayaak:  </div><div class='p'>“Juju aina juna juwak tsagkugtugti tusan ishitkamjame”, tiuwai.   </div><div class='p'> <span class="verse" id="V9">9&#160;</span>Tama Esaú chichaak: “¡Atsa yatsuju, minak kuashat tagkuk ajutui, aminu aina duka aantsag aminuk agtinme, sujusaipa!” tiuwai.   </div><div class='p'> <span class="verse" id="V10">10&#160;</span>Tutai Jacob ayaak:  </div><div class='p'>“¡Atsa, tutsuk wait aneasam jukita. Wika ame shiig aneasa jujukiu asamin, Apajuí wainka anentaimaina iman dekapeajai!   <span class="verse" id="V11">11&#160;</span>Nuniau asamtai, wait aneasam wi ikautuajam juka jukita, Apajuí minak yaintsamtai wiakuch wajasjai, nuadui makichik atsumamukesh atsugtawai”, tiuwai.  </div><div class='p'>Tusa imatjam Esaúshkam ayu tusa jukiuwai.   <span class="verse" id="V12">12&#160;</span>Nuna juki Esaú Jacopan chichajak:  </div><div class='p'>“Ayu wemi, wi emkatjai”, tau.   </div><div class='p'> <span class="verse" id="V13">13&#160;</span>Tusa tama Jacob ayaak:  </div><div class='p'>“Yatsuju mina aneetaijuh, amek shiig dekame uchi piipich aina juka kakakchau ainawai, tuja nuigtush uwig aidau, baka aidau yama petsaju asag uchiji piipichin saakuaske aina nuna puyatju wajajai; wagki wi senchi wetaik makichik tsawantaik uwig aidauk ashí jinumainai.   <span class="verse" id="V14">14&#160;</span>Nunimain asamtai mina apujuh, amek emkata, wika diipasan mina tagkug aidaun, mina uchig aina nujai saasan mina minakuan ame pujamunum Seírnum taatjai”, tiuwai.   </div><div class='p'> <span class="verse" id="V15">15&#160;</span>Tutai Esaú ayaak:  </div><div class='p'>“Ayu dekas tame, untsu wi aentsun saakag juna akankan amina yaimpaktinun ukugkitjame”, tiuwai.  </div><div class='p'>Tutai Jacob ayaak:  </div><div class='p'>“¡Atsa, wait aneasam tsagkugtugta! Yamaik imanikmek puyatjutkaipa”, tiuwai.   <span class="verse" id="V16">16&#160;</span>Tutai ayu tusa ukuak, nunú tsawantaik Esaú Seírnum wakitkiuwai.   </div><div class='p'> <span class="verse" id="V17">17&#160;</span>Yachi wakitkimtai Jacobshakam Seírnumak wetsuk, nugka Sucot tawa nuwi weuwai. Nunik nuwi jegaa niina jeen jegamak, nuigtushkam kuntin aidau aakjinashkam aakmatjauwai. Nuna dutikau asa nunú nugka daajin Sucot<a href="#FN1" class="notemark">*<span class="popup">“Sucot” tawa nunak hebreo chichamnumak “aak” “numi kanawe tsupija aakmakbau” taku tawai.</span></a> adaikauwai.   </div><div class='p'> <span class="verse" id="V18">18&#160;</span>Jacob Padán-aram pujau wakitki Canaán nugkanum jegauwai pegkeg, jamamtuchu utugchat atsaunum, nunik nuwi yaakat Siquem tawa nujai niinis pujusui.   <span class="verse" id="V19">19&#160;</span>Nuwi pujus Hamor Siquema apaji aajakua nuna uchiji aidaun nugken cien kuichik plata najanamun akikmak sumakui. Dutika nuwi niina jeen jegamag yaaktamauwai.   <span class="verse" id="V20">20&#160;</span>Nuwi pujus, Apajuí emematku kuntin maa patasa apeatnun altaran najanauwai. Dutika adaikauwai El-elohé-Israel. Nunak Israelan Apajuíji taku tiuwai.   </div><ul class='tnav'>
<li><a href='index.htm'>Génesis</a></li>
<li><a href='GEN32.htm'>&lt;</a></li>
<li><a href='GEN.htm'>33</a></li>
<li><a href='GEN34.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V17">33:17</a>
<span class="ft">“Sucot” tawa nunak hebreo chichamnumak “aak” “numi kanawe tsupija aakmakbau” taku tawai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
