<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Isaías 40</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ISA40.htm" />
</head>
<body>
<ul class='tnav'>
<li><a href='index.htm'>Isaías</a></li>
<li><a href='ISA35.htm'>&lt;</a></li>
<li><a href='ISA.htm'>40</a></li>
<li><a href='ISA41.htm'>&gt;</a></li>
</ul>
<div class="main">
 
<div class='chapterlabel' id="V0"> 40</div><div class='s'>Apajuí Jerusalégnumia aidaun anentain ichichtau </div> <div class='q'> <span class="verse" id="V1">1&#160;</span>Iina Apajuíji chichaak:  </div><div class='q'>“Shiwag aidau achipag dita nugken yajupakagmatai batsamsagmesh,  </div><div class='q'>¡mina aentsug aina nuna anentai ichichtugtin atajum!   </div><div class='q'> <span class="verse" id="V2">2&#160;</span>Jerusalégnumia aents aidauk shiig anentsajum ausatajum,  </div><div class='q'>tuja achija yajuakam yujasag waituina nunú  </div><div class='q'>ayamsagtinuk tsawantak jegae”, titajum.  </div><div class='q'>Dita tudaujig tsagkugnaje.  </div><div class='q'>Dita pegkegchau takasbaujin nagkaesau  </div><div class='q'>Tuke Pujuu suwimken jukiag waituinak umikaje.   </div><div class='b'> &#160; </div> <div class='q'> <span class="verse" id="V3">3&#160;</span>Makichik aents uwegshunum untsumak:  </div><div class='q'>“¡Tuke Pujuu wekaesatin jinta uwegshunum  </div><div class='q'>shiig iwaja jintamajum, tunin aidau  </div><div class='q'>dakuegjum umiktajum!   </div><div class='q'> <span class="verse" id="V4">4&#160;</span>Nugka ségaju aina duka  </div><div class='q'>yutuka aimjajum paka awajsatajum,  </div><div class='q'>tuja muja tsakakunum  </div><div class='q'>nuna wakeen entsa ayá dushakam  </div><div class='q'>yutukjum makichkish wagaku atsau paka awajsatajum.   </div><div class='q'> <span class="verse" id="V5">5&#160;</span>Dutika umikagmin  </div><div class='q'>Tuke Pujuu niina imanjin iwainaktinai,  </div><div class='q'>nuna ashí aents aidau ijunag wainkagtinai,  </div><div class='q'>tawai Tuke Pujuu”, tusa Isaías tiuwai.   </div><div class='b'> &#160; </div> <div class='q'> <span class="verse" id="V6">6&#160;</span>Nuna tusa nuigtushkam Isaías chichaak:  </div><div class='q'>“Makichik aents chichagtak:  </div><div class='q'>‘¡Untsumkata!’ tujutkui, wi ayaakun:  </div><div class='q'>‘¿Wajintu untsumkattaja?’ tai, nii chichagtak:  </div><div class='q'>‘Ashí aents aidauk dupajai betek,  </div><div class='q'>tuja yagkug ikamia niime wainak  </div><div class='q'>pegkegchiama nunin ainawai.   </div><div class='q'> <span class="verse" id="V7">7&#160;</span>Tuja Tuke Pujuu dase awemamu dasentak  </div><div class='q'>tukua tukuam dupa kagaka ijuname,  </div><div class='q'>tuja yagkugshakam kagaka kakegame.  </div><div class='q'>Numamtuk aentsuk dupajai betek ainawai.   </div><div class='q'> <span class="verse" id="V8">8&#160;</span>Dupag kagaka jininai,  </div><div class='q'>tuja yagkugshakam kagaka kakenai.  </div><div class='q'>Tujash Apajuí chichameg makichkish  </div><div class='q'>megkaekashtinun tuke auwai’.   </div><div class='b'> &#160; </div> <div class='q'> <span class="verse" id="V9">9&#160;</span>“Jerusalégnumia aidauwah,  </div><div class='q'>muja titijin wakatajum,  </div><div class='q'>nunikjum nuwi ijuntsajum senchi untsumkatajum,  </div><div class='q'>aents ashí nugkanmaya aidau antuktinme.  </div><div class='q'>Jerusalégnumia aidauwah,  </div><div class='q'>chicham etsegtak ishamkagtutsuk  </div><div class='q'>senchi untsumkajum etsegkatajum,  </div><div class='q'>ashí Judá nugkanmaya yaakta aidaush  </div><div class='q'>yamajam chichaman antuktinme.  </div><div class='q'>Senchi untsumkajum:  </div><div class='q'>‘Iina Apajuíjiya duka jujuwai’, tusa titajum.   </div><div class='q'> <span class="verse" id="V10">10&#160;</span>Apu Tuke Pujuu niina senchijijai minawai,  </div><div class='q'>nuniak nii ima senchigtin asa, ashí depetmak minawai.  </div><div class='q'>Nunik minak niina aentsji aidau waitkam batsatun yajuak inimui.   </div><div class='q'> <span class="verse" id="V11">11&#160;</span>Uwija kuitamnujai betek  </div><div class='q'>niina aentsji aidaun kuitamak inimui.  </div><div class='q'>Uwig tsakat aidaunak pagkuk juki inimak,  </div><div class='q'>yama petsakbau aidaunak shiig puyatjus juki minawai.”   </div><div class='s'>Israel aents aidau Apajuíjin nagkaesauk tikichik makichkish atsawai </div> <div class='q'> <span class="verse" id="V12">12&#160;</span>“Apajuík nayantsanak makichik uwejenig  </div><div class='q'>achika dekapamainai.  </div><div class='q'>Tuja nayaimpinashkam tsajam uwejinig  </div><div class='q'>ashí achika dekapamainai.  </div><div class='q'>Nugkash wajupa kijinkita nuna shiig dekauk Apajuíyai.  </div><div class='q'>Apajuí dekawai muja aidaush  </div><div class='q'>wajupa kijinuk ainawa nunak.   </div><div class='q'> <span class="verse" id="V13">13&#160;</span>Tuke Pujuun chichagnuk makichkish atsawai.  </div><div class='q'>Apajuín jintinmainuk shiig atsawai.   </div><div class='q'> <span class="verse" id="V14">14&#160;</span>Apajuín jintintua unuinajuk makichkish atsawai.  </div><div class='q'>Tuja pegkeg takat aina nuna takasti tusa Apajuín jintintushkam atsawai.  </div><div class='q'>Niig ashí yachai.  </div><div class='q'>Ashí waji ayá dusha wajuk najaneakukita  </div><div class='q'>nuna pachis Apajuín jintinmainuk atsawai.  </div><div class='q'>Niig ashí dekawai, wagki nii najankau asa.  </div><div class='q'>Apajuí yacha ati tusa jintintua unuinajuk atsawai.   </div><div class='q'> <span class="verse" id="V15">15&#160;</span>Nugka múun aina duka nii diismak  </div><div class='q'>makichik yumi dakitamua nujai betek,  </div><div class='q'>nugka yukukuntunmaya  </div><div class='q'>makichik nenentuch piipich juki,  </div><div class='q'>balanzanum dekapam kijinji atsumaina numamtinai.  </div><div class='q'>Nugka múun aidau nayantsan ijus ayá dushakam  </div><div class='q'>makichik kayam piipichia nunin ainawai.   </div><div class='q'> <span class="verse" id="V16">16&#160;</span>Ikam múun Líbano tutaya nuwiya kuntin  </div><div class='q'>ashí yajuaka Apajuí emematku apeatin ijumjamash,  </div><div class='q'>Apajuí diismak piipichi, tuja kuntin maa apeatin  </div><div class='q'>nunú ikamnumia numi ashí yajuaka ijumjamash  </div><div class='q'>Apajuí diismak piipichi.   </div><div class='q'> <span class="verse" id="V17">17&#160;</span>Ashí aents maki makichik chichamtin  </div><div class='q'>nugka muunnum batsamin aina dushakam  </div><div class='q'>Apajuí emtinig shiig wainkauch ainawai.  </div><div class='q'>Nii diismak atsaujai betek ainawai.   </div><div class='q'> <span class="verse" id="V18">18&#160;</span>Atumek Apajuík makichkish tikichjai  </div><div class='q'>apatkagmek diimaitsugme.  </div><div class='q'>Dakumka najanamu aina dukesh  </div><div class='q'>Apajuíjai betek amainuk makichkish atsawai.   </div><div class='q'> <span class="verse" id="V19">19&#160;</span>Aents dakumak najanna nunú dakumak najanui,  </div><div class='q'>dutikamtai tikich aents patakumtai aidaun najanin  </div><div class='q'>orojai ukatuk umiawai,  </div><div class='q'>dutika cadenan platayai najatui.   </div><div class='q'> <span class="verse" id="V20">20&#160;</span>Tuja ujunauch aidaunu aents dakumak najanna duka  </div><div class='q'>numi katsujam wamak mamumainchaun diisa najanui.  </div><div class='q'>Dutika nunú iyaag tsainkai tusa  </div><div class='q'>tikich aentsun ame juju chichiag asatin  </div><div class='q'>najatuata tusa inawai.   </div><div class='b'> &#160; </div> <div class='q'> <span class="verse" id="V21">21&#160;</span>“¿Atumek duka dekachuk ayujum?  </div><div class='q'>¿Nuna pachisag chichaidauk antuchuk ainajum?  </div><div class='q'>¿Yama nagkamchakush ujapaku ainatsuak?  </div><div class='q'>Apajuí nugkan najanauwa duwi nagkamas  </div><div class='q'>aents aidauk dekau amain ainawai.   </div><div class='q'> <span class="verse" id="V22">22&#160;</span>Apajuí pujusa inamtaijiya duka nayaimpi yakin awai.  </div><div class='q'>Nuwi pujus aents aidaunak manchia nuninush diyawai.  </div><div class='q'>Tuja nayaimpinak Apajuí carpajai betek ejaa,  </div><div class='q'>nuna nugkaan aents aidau batsamsatnume tiuwai.   </div><div class='q'> <span class="verse" id="V23">23&#160;</span>Apajuík aents senchigtin aidaunak  </div><div class='q'>tikima wainkauch emawai,  </div><div class='q'>tuja nugkaya apu aidaunashkam ijina emegkawai.   </div><div class='q'> <span class="verse" id="V24">24&#160;</span>Nuadui ditak ajak yama ajakmamu  </div><div class='q'>kagkape yama achimag wegama nujai betek ainawai.  </div><div class='q'>Tuja Apajuí dasen dasenmitkataik pimpika jinawai,  </div><div class='q'>tuja dase ishamain iyakug  </div><div class='q'>chijichi tsupigbau kagakujai betek umpui utsawai.   </div><div class='q'> <span class="verse" id="V25">25&#160;</span>Tuja Apajuí pegkegma nunú chichaak:  </div><div class='q'>‘Atumek minak makichkish tikichjai  </div><div class='q'>apatukjumek diigmaitsugme.  </div><div class='q'>Wijai betekak makichkish tikichik atsawai’, tawai.   </div><div class='q'> <span class="verse" id="V26">26&#160;</span>Yakí pagkaijum diistajum:  </div><div class='q'>¿Juju ayá nunash ya najanauwaita?  </div><div class='q'>Yaya aidaun, nantu, etsa,  </div><div class='q'>nuigtu tikich aidau ayá nuna najanak,  </div><div class='q'>maki makichik akanag pekasua nunú  </div><div class='q'>nigki nuna daaji aidaunash adaitug umikui.  </div><div class='q'>Niig senchigtina ibau asa,  </div><div class='q'>makichkikesh najantsuk ampija ukukbaujig atsawai.   </div><div class='q'> <span class="verse" id="V27">27&#160;</span>Jacopa uchiji Israel aents aidauwah,  </div><div class='q'>¿wagka atumesh wainkagmesh chichagme?  </div><div class='q'>¿Wagka wainkagmesh:  </div><div class='q'>Tuke Pujuuk wi waitiag nunak dekatsui;  </div><div class='q'>tuja Apajuík minak pachittsui, tajume?   </div><div class='q'> <span class="verse" id="V28">28&#160;</span>Apajuí Tuke Pujuu,  </div><div class='q'>ashí nugkan, nayaimpijai najanauwa duka  </div><div class='q'>makichkish yawechu, nuigtush pimpichu,  </div><div class='q'>dekatish amuechauwa duka ¿amek dekatsmek,  </div><div class='q'>atsa nuniachkumesh amek antuchukum?   </div><div class='q'> <span class="verse" id="V29">29&#160;</span>Apajuíyai aents pimpikiunash senchimtika  </div><div class='q'>wajiu emauwa duka,  </div><div class='q'>tuja aents kakakchaunash senchijin ikauntinai.   </div><div class='q'> <span class="verse" id="V30">30&#160;</span>Datsauch aidaush pimpikiag kakaumainchau dekapenawai,  </div><div class='q'>tuja aents senchigtin aidaush nugka tukumak iyainawai.   </div><div class='q'> <span class="verse" id="V31">31&#160;</span>Tujash ima Tuke Pujuuwaig kajinas anentaimaina duka  </div><div class='q'>yamajam senchin jukiagtin ainawai.  </div><div class='q'>Águilajai betek nanaakagtin ainawai,  </div><div class='q'>wekaekush yawegchagtin ainawai,  </div><div class='q'>makichkish yaweakchau shiig tupikaidiagtinai.”   </div><ul class='tnav'>
<li><a href='index.htm'>Isaías</a></li>
<li><a href='ISA35.htm'>&lt;</a></li>
<li><a href='ISA.htm'>40</a></li>
<li><a href='ISA41.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
