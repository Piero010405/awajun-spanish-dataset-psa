<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Daniel 6</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/DAN06.htm" />
</head>
<body>
<ul class='tnav'>
<li><a href='index.htm'>Daniel</a></li>
<li><a href='DAN05.htm'>&lt;</a></li>
<li><a href='DAN.htm'>6</a></li>
<li><a href='DAN07.htm'>&gt;</a></li>
</ul>
<div class="main">
 
<div class='chapterlabel' id="V0"> 6</div><div class='s'>Daniel leónka batsamtain waanum egkeamu </div> <div class='p'> <span class="verse" id="V1">1&#160;</span>Darío apu wajasu asa niina yaigtin aidaun ciento veinte gobernadoran adaijauwai.   <span class="verse" id="V2">2&#160;</span>Tuja gobernador aidau takagtai, diistin aidaun kampatum apun adaitujui. Nunak adaitujui wagki apu nuna uyumak anentaimak waittsai tusa. Nunú kampatuma nuwi Danielchakam pachitkau aajakui.   <span class="verse" id="V3">3&#160;</span>Tuja Daniela takatjig tikich apu aidaun takatjijai diismash nii ima yacha shiig takajakui. Iman asamtai apu anentaimas, ashí wi inabauwa nuwi mina aentsug aina nuna apuji dekas adaikatjai tiuwai.   <span class="verse" id="V4">4&#160;</span>Nuna tikich apu aidau dekawag, wajinmak dewakat, tuja nuniachkush wajinak shiig umikchat nuniakuig apu ujatkami tusag egatuidau. Dutikainakush Danielak shiig takau asamtai, makichkish pegkegchaunak waitkachajui.   <span class="verse" id="V5">5&#160;</span>Nuniku asag chichainak: “Daniel shiig takatsui tusa tsanumjumainuk makichkish atsujui, untsu nii Apajuín umigjai tawa nuwi utugchat apujtusmi”, tiajui.   </div><div class='p'> <span class="verse" id="V6">6&#160;</span>Aatus gobernador aidau chichaman umikag, apu Daríojai chichastatus shiyakajui. Nunik jegajuawag chichajuinak:  </div><div class='p'>“¡Apuh, kuashat mijan pujustin ata!   <span class="verse" id="V7">7&#160;</span>Apuh, chicham umiktina nunú papii najannati tusa, amejai takau aidauti chichasji. Nunú chicham umiamunmak: makichik nantua duwi tikich apajuímtai aidau, tuja aentskesh emematbauk shiig atsusti, untsu apuh, ima aminak emematjamtinme. Tuja nuna umiachunak leónka batsamtain egkeatnume.   <span class="verse" id="V8">8&#160;</span>Nunú papii ame firmawaminig, nunak makichkish yapagmainchau ainawai. Duka aatus Media nugkanum Persia nugkanmashkam umikbauwai”, tiajui.   </div><div class='p'> <span class="verse" id="V9">9&#160;</span>Tusa tiagmatai, nunú papii umikbaunum apu Darío firmauwai.   </div><div class='p'> <span class="verse" id="V10">10&#160;</span>Dutika apu papii umike tabaun Daniel dekaa ukuak Apajuín ausatatus niina jeen weuwai. Nunik waya nunú jeganum Jerusalégnumanini niimtai ujaimu epenim aun ujai, nuwi tikishmag pujus maki makichik tsawantai kampatuma Apajuín augtaijinak dutiksag Apajuín aujak pujau.   </div><div class='p'> <span class="verse" id="V11">11&#160;</span>Nunik Apajuín aujak pujai, nunú aents chichaman umiku aidau Daniela jeen utsaankama Apajuín aujak, emematak pujaun wainkajui.   <span class="verse" id="V12">12&#160;</span>Dutika wainkag Danielan tsanumjujagtatus apun wejiajui, nunik jegajuawag chichajuinak:  </div><div class='p'>“Apuh, ame chicham umiakum makichik nantu wainka apajuímtai aidaunak, tuja aentsnakesh emematchagtatui, ayatak ima minak emematjitnume, untsu nuna umiachuk leónka batsamtaijin egkenati timaum duka eke nantuk amuetsui. Nunú ¿dekaskechukait?” tuidau.  </div><div class='p'>Tiagtai apu ditan ayaak:  </div><div class='p'>“Ehe, duka dekaske. Media nugkanum, tuja Persia nugkanmashkam chicham umikbauk makichkish yapagmaitsui, duka nunisagke”, tiuwai.   </div><div class='p'> <span class="verse" id="V13">13&#160;</span>Tusa timatai, nuigtu chichajuinak:  </div><div class='p'>“Nunin aish ¿wagka tujash judío aents achija ikaunmamua dusha Danielash amina eme anenjamtsukesh, nuigtush ame chicham umikbauwa nunash ajaantus diitskesh, tsawantaish kampatuma imaniash Apajuínash auju pujawa?” tuidau.   </div><div class='p'> <span class="verse" id="V14">14&#160;</span>Nuna apu antuk, senchi wake besemag dekapjauwai. Nuniak wajuk Danielan ayamjukajak tusa ane anentaimkawa kintamu.   <span class="verse" id="V15">15&#160;</span>Nuniai nunú aents aidau ataktu apu jegajuawag chichajuinak:  </div><div class='p'>“Apuh, Daniel jakatnuk amek dekame. Wagki Medo aents aidaun apuji, nuniachkush Persia aents aidaun apujigkesh chichaman umikbauk makichkish yapajimaitsui”, tiajui.   </div><div class='p'> <span class="verse" id="V16">16&#160;</span>Tusa tiagtai, untsu Daniel utitajum, dutikajum león batsata nuwi egkeatajum tusa inamjauwai. Tujash eke egkenatsaig Danielan apu chichajak: “¡Ame Apajuí tuke umignaitam nunú ayamjutpakti!” tiuwai.   </div><div class='p'> <span class="verse" id="V17">17&#160;</span>Tusa inagnaig Danielan jukiag leónka batsamtain egkeawajui. Dutikawag kaya muuntan jukiag nunú waan dukukajui, dutikawagmatai nuna waitijin apu niina sellojin apujtuauwai. Tuja tikich apu aidaushkam Danielan jiikinum tusa ditashkam dita sellojin apujtuawajui.   <span class="verse" id="V18">18&#160;</span>Dutika ukuak apuk nii pujusa inamtaijin weuwai, nunik jegaashkam yujumkanak yutsuk kanagtatus tepesui, nunik kanagchamin dekapeak tuke kanutsuk tsawau, nuniakush kantamtain awattinme antuktajai tusagkesh tichauwai.   </div><div class='p'> <span class="verse" id="V19">19&#160;</span>Nunik tsawamuik nantaki waugtus leónka batsamtain weuwai.   <span class="verse" id="V20">20&#160;</span>Nunik waanum jegantatak wesa wake besemag dekapeak aatus Danielan untsukui:  </div><div class='p'>“¡Apajuí pujutan sukagtina nuna inake Danielah! ¿Amina Apajuígmesh león yujamawai tusash ayamjutpakchaek?” tau.   </div><div class='p'> <span class="verse" id="V21">21&#160;</span>Tusa untsuam Daniel ayaak:  </div><div class='p'>“¡Apuh, kuashat tsawan iwaku pujustin ata! tajame.   <span class="verse" id="V22">22&#160;</span>Wi pegkegchau takamsachbaun Apajuí dekau asa, tuja aminakesh tsanuchuitjam nunashkam dekau asa, león yuwawai tusa, wi Apajuín nemajag nunú niina aentsji ángelan akupkame, dutikamu taa nii leónka weninak epetjame”, tau.   </div><div class='p'> <span class="verse" id="V23">23&#160;</span>Tusa aimkamtai Daniel jiiktajum tusa apu tiuwai. Apu timatai jiikiajui, dutikawag león esaicheash tusa ashí diidau, tujash Danielak shiig pegkeg egketu, wagki niig Apajuíyai kajinas anentaimu asa.   <span class="verse" id="V24">24&#160;</span>Daniel jiinkimtai ajuma duwi, aents Danielan tsanumjuju aidau ikaunmatajum tusa apu timatai ikaunmawajui. Dutikawagmatai ashí nuwejai, uchiji aidaujai yajuakag león batsatbaunum ashí chimpiawajui, dutikam eke nugka iyachunak yakig león aidau tsekentiag ichiajajui.   </div><div class='p'> <span class="verse" id="V25">25&#160;</span>Nunikmatai, apuk ashí aents tikich nugkanmaya ditash chichamtin aidaun papiin aatus agatjauwai:  </div><div class='p'>“Ashí atum aidautigmin kumpamjime,   <span class="verse" id="V26">26&#160;</span>nuniakun ashí wi inamag nuwi batsamin aidauk Daniela Apajuíjiya nuna ememattinme tajai.  </div><div class='b'> &#160; </div> <div class='q'>“Apajuíyai pujutan sukagtina duka,  </div><div class='q'>niig tuke pujuuwai.  </div><div class='q'>Nii inabaujiya duka makichkish megkaekashtinai,  </div><div class='q'>tuja niina senchijishkam nagkankashtinai.   </div><div class='q'> <span class="verse" id="V27">27&#160;</span>Apajuíyai agkanmitkagtin,  </div><div class='q'>Apajuíyai uwemtikagtin,  </div><div class='q'>niig nayaimpinmash, nugkaash wainchatai pegkeg aidaun iwainauwai.  </div><div class='q'>Apajuí Danielan león yuwawai tusa ayamjuke”, tiuwai.   </div><div class='b'> &#160; </div> <div class='p'> <span class="verse" id="V28">28&#160;</span>Nuadui Danielak apu Darío aajakua nunú eme anentsa diitai aajakui. Tuja apu Ciro Persian apuji aajakua duishkam imanuk aajakui.   </div><ul class='tnav'>
<li><a href='index.htm'>Daniel</a></li>
<li><a href='DAN05.htm'>&lt;</a></li>
<li><a href='DAN.htm'>6</a></li>
<li><a href='DAN07.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
