<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Génesis 40</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/GEN40.htm" />
</head>
<body>
<ul class='tnav'>
<li><a href='index.htm'>Génesis</a></li>
<li><a href='GEN39.htm'>&lt;</a></li>
<li><a href='GEN.htm'>40</a></li>
<li><a href='GEN41.htm'>&gt;</a></li>
</ul>
<div class="main">
 
<div class='chapterlabel' id="V0"> 40</div><div class='s'>José jimag aents kajamkagtugbaun ujakbau </div> <div class='p'> <span class="verse" id="V1">1&#160;</span>José achikam pujai, faraón uwagtinun vinon shikika su aidaun apuji, pagka najanin aidaun apujijai faraógka chichamen betek umigkachajui.   <span class="verse" id="V2">2&#160;</span>Nunikagmatai faraón uwagtinun shikika suu aidaun apujin, pagka najanin aidaun apujijai mai kajejuk,   <span class="verse" id="V3">3&#160;</span>achika apu Potifara jeen aents achika chimpitainum, José achikam egketunum, nuwi ditanashkam chimpiauwai.   <span class="verse" id="V4">4&#160;</span>Tuja aents achika chimpitain apuji Josén chichajak: “Apu faraógkan inake aidaun achika egkeag juju ame ashí diista”, tusa niina idaitusui. Dutikamu asag kuashat tsawan nuwi pujusajui.   </div><div class='p'> <span class="verse" id="V5">5&#160;</span>Nuwi pujusag, faraógkan umutain shikika suu aidaun apuji, pagka najanin aidaun apujijai mai kajamjajui maki makichik dita wajukawagtinuk ayanme nuna.   <span class="verse" id="V6">6&#160;</span>Nunik kajamag tsawajag batsatai, José kashikmas weji diikma wake besek pekajun wainkauwai.   <span class="verse" id="V7">7&#160;</span>Dutika wainak ditan iniak:  </div><div class='p'>“¿Wagka wake besekjumesh pekagjume?” tau.   </div><div class='p'> <span class="verse" id="V8">8&#160;</span>Tusa tama dita aínak:  </div><div class='p'>“Kajamkagtugji, nunika wajukatnuk aannush kajamjaji, yaki ujapakainta tusa anentaimku pekagji”, tuidau.  </div><div class='p'>Tiagtai José ayaak:  </div><div class='p'>“¿Dekas Apajuíchukai atum aan kajamjaujum nuna ujapamainuk? Wajuk atum kajamjaugme duka mina ujatkatajum”, tiuwai.   </div><div class='p'> <span class="verse" id="V9">9&#160;</span>Tusa tima apu uwagtinun shikika suu aidaun apuji, nii kajamjamun ujaak:  </div><div class='p'>“Wi kajanum makichik uva numiji uva numiji tsapai wajaun wainkamjai.   <span class="verse" id="V10">10&#160;</span>Tuja nuna kanaweg kampatum ajime. Nunú kanawe aina nuwi jeeka yagkujime, nuniak niina yagkujiya duke neje najanea tsamame.   <span class="verse" id="V11">11&#160;</span>Nuniai wi faraógka umutaijin takusa wajasan uvan juukan apu shikika sutainum nuna ijujan jukin wiki apu faraógkan sumajai”, tusa ujakui.   </div><div class='p'> <span class="verse" id="V12">12&#160;</span>Tusa ujakam José chichajak:  </div><div class='p'>“Ame kajanum kampatum kanawe wainkaum duka, kampatum tsawan atina nunú kajamjaume.   <span class="verse" id="V13">13&#160;</span>Tuja kampatum tsawan asa, apu faraón atumin itugchatjumin diigtamsattawai, nunik aminak ame takataigminig ataktu awaintamattawai, dutijamamtai ame yaunchuk apu faraón niina umutaiji umigkam suyum dutiksamek sutatme.   <span class="verse" id="V14">14&#160;</span>Tuja wi tajam nunú betek uminkamtaig, minash wait aneasam anenjata kajimatkim idaitutsuk, nuniakum mina pachittsamesh faraón ujakta minash jiigkiti.   <span class="verse" id="V15">15&#160;</span>Wika hebreo aentsuitjai nuniaig minak kasamjukag imajui itajuawagmayi, dutijuawagmatai pujai, makichik pegkegchaunakesh takamsachu aig, juwi egketuawagmatai pujajai”, tiuwai.   </div><div class='p'> <span class="verse" id="V16">16&#160;</span>Nuna aatus José tikichin betek ujakmatai, pagkan najannun apujishkam Josén nii kajamjamujin ujaak:  </div><div class='p'>“Wishakam kajanum kampatum chagkin yaignum pag puju aidau aimkamun yajuakan mina buukeajui ekenjamjai.   <span class="verse" id="V17">17&#160;</span>Nunú chagkin kampatum mina buukjui ekenbauwa nuwiya pag shiig pegkeg yumimitu najankamu faraógdau chimpijun chigki aidau kaunak yuwagmae”, tusa ujakui.   </div><div class='p'> <span class="verse" id="V18">18&#160;</span>Tusa ujakam José ayaak:  </div><div class='p'>“Ame kajanum kampatum chagkin yaijuch aidaun mina buukeajui ekenjai tame duka, kampatum tsawan atina nunú kajamjaume.   <span class="verse" id="V19">19&#160;</span>Kampatum tsawan asa faraón amina itugchatjumin diigtamsattawai, nunik jiigmaki numi muunnum aminak jigka detama buukmin tsupigtamak mantamattawai, dutijamamtai amina iyashminak chigki aidau yuwawagtatui”, tiuwai.   </div><div class='p'> <span class="verse" id="V20">20&#160;</span>Tusa ujakajam batsamas kampatum tsawantan ejegainai, faraón nii akiinamuji tsawan tsawagmatai, ipaama yutain umika yuwinak batsamas, ashí nii ipaamu aidau emtin makichik aentsun awemauwai nii uwagtinun shikika suu aidaun apuji, pagka najanin aidaun apujijai, achikam chimpija nunú jiikjum utitajum tusa. Tusa akupkam jegajua jiiki juki itajuauwai.   <span class="verse" id="V21">21&#160;</span>Dutika itajuam nii uwagtinun shikika su aidaun apujinak ataktu yaunchuk takajakbaujinig awayauwai. Dutikam niig faraógka shikijuk suwak wekagu.   <span class="verse" id="V22">22&#160;</span>Untsu pagka najanin aidaun apujinak suwenum jigkajum numinum nenajum maatajum tusa tiuwai. Tusa timatai dutiksag maawajui, José tibaunak imatiksag.   </div><div class='p'> <span class="verse" id="V23">23&#160;</span>Tujash umutain shikika apun su aidaun apujig José akatjamunak kajimatki pachitsuk idaisauwai.   </div><ul class='tnav'>
<li><a href='index.htm'>Génesis</a></li>
<li><a href='GEN39.htm'>&lt;</a></li>
<li><a href='GEN.htm'>40</a></li>
<li><a href='GEN41.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
