<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Romanos 10</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ROM10.htm" />
</head>
<body>
<ul class='tnav'>
<li><a href='index.htm'>Romanos</a></li>
<li><a href='ROM09.htm'>&lt;</a></li>
<li><a href='ROM.htm'>10</a></li>
<li><a href='ROM11.htm'>&gt;</a></li>
</ul>
<div class="main">
 
<div class='chapterlabel' id="V0"> 10</div><div class='s'>Apajuik ashí aents Jesucristui dekaskeapi tuina nuna pegkeg ainawai tawai </div> <div class='p'> <span class="verse" id="V1">1&#160;</span>Yatsug aidauh, mina anentaijui wakegag nunak, Israel aidaush uwemjatnume tau asan Apajuinash aujtuinajai.   <span class="verse" id="V2">2&#160;</span>Wika ditanak shiig wainin asan tajai; ditak Apajuinak shiig senchi umigkagtatus wakegainawai, nuninayatak Apajuinu dekaskea nuna shiig dekainatsui.   <span class="verse" id="V3">3&#160;</span>Ditak shiig dekainaitsui Apajuí aentsun pegkeg ema nunak, nunidau asag ditak kakanmamainawai Apajuí pegkeg diyam atajai tuidau asag,   <span class="verse" id="V4">4&#160;</span>wagki Apajuí chicham umiktajum tibauwa duka Cristo tauwa dui nagkamas nagkankauwai. Yamaik Cristo dutikauwa nuig dekaskeapi tabaunum pegkeg ainagme tujamji.   </div><div class='p'> <span class="verse" id="V5">5&#160;</span>Pegkeg takaamua nunú chicham umiktina nuwi tibauwa nuna Moisés agak: “Aents chicham umiktinnum tawa nuna imatiksag umiauk, nunú umiamua duwik tuke pujutnai”, tawai.   <span class="verse" id="V6">6&#160;</span>Tujash Apajuí dutikamua nuna dekaskeapi tuidaun pegkeg diya nuna pachis agakug tawai: “Makichkitigmekesh wainka anentaimsajum: ‘Yaki nayaimpinum waka’, tiigpajum”. Nunú aaja tuinakuik, “Cristo yakí pujau wajuká nugká itawagmi”, tumaina nunin asamtai.   <span class="verse" id="V7">7&#160;</span>Nuniachkugmesh: “Yaki jakau batsamtain akaikia tiigpajum”, tawai. Nunú aaja anentaimainakuik, “Aents jakau batsamtainum Cristo pujau jegají, jukí iwakagmi”, tumaina nuninai.   <span class="verse" id="V8">8&#160;</span>Nunin asamtai junashkam: “Chichamak tikijuch atumi wenimin, atumi anentaimin ajutjamjume”, tawai. Nunin asamtai dekaskeapi tabauwa nu pachisa chichamak etsegnawai.   <span class="verse" id="V9">9&#160;</span>Ame wenimin chichakam: Jesusak mina Apujui takum, anentaiminish Jesús jakauwa nunash Apajuiyap dekas inankiuwaita takumek uwemjau atatme.   <span class="verse" id="V10">10&#160;</span>Wagki anentainum dekaskeap nunikuita tabaunum pegkeg ainagme tama ainaji. Tuja, iina wenin chichaká Jesusak mina Apujui tabaunum uwemtak junawai.   </div><div class='p'> <span class="verse" id="V11">11&#160;</span>Aikasag Apajuí chichame agagbauwa nuwi: “Ashí aents niiní dekaskeapi tauk makichkish wainkag juwakchatnai”, tawai.   <span class="verse" id="V12">12&#160;</span>Wagki nunak judío aidautin, griego aina nunashkam betek taku tawai, wagki Apajuik makichkiuchi ashí aents aidau Apujiya duka, nunin asa ashí ya niina segawa nunak shiig anentus yayawai.   <span class="verse" id="V13">13&#160;</span>Duka agagbau: “Ashí aents Apu Jesucristun uwemtijugta tusa segauk, uwemjagtin ainawai”, tawai.   <span class="verse" id="V14">14&#160;</span>Tujash, ¿wajuk segatnumki uwemtijugta tusash, dekaskeapi tuinachush? Tuja ¿wajuk dekaskeapi tiagtigki, ni pachisa etsegbaunash antukchaju aidaush? ¿Nuwigtush wajuk antuktinmegki niina pachis etseju atsa aniaish?   <span class="verse" id="V15">15&#160;</span>¿Wajuk etsegkatnumki etsegkata tusa awemachbau aidaush? Apajuí chichame agagbaunum: “Tikima shiig pegkejai, yamajam chicham pegkeja nuna pachis etsejak taa duka”, tawai.   </div><div class='p'> <span class="verse" id="V16">16&#160;</span>Tujash aents yamajam chicham etsegbaun antukaja nuiyag ashí betekak dekaskeapi tuinatsui. Nuna pachis Isaías: “Apuh, ¿ya ii etsegbaunash dekaskeapi tuinawa?”, tiuwai.   <span class="verse" id="V17">17&#160;</span>Nunin asamtai dekaskeapi tabauwa duka, chicham etsegbau antukbaunum nagkamnawai, nunú chichama duka Cristo chichame pachisa etsegna nuuwai.   </div><div class='p'> <span class="verse" id="V18">18&#160;</span>Tujash wi iniastajime: ¿Nunash dekaskek chichamnash antukchaju asajag antukchau ainaji tuina? ¡Dekaskenum antukaju ainawai! Wagki Agagbaunum chichaak:  </div><div class='q'>“Chichamak ashí nugkanum etsegkamui”, tawai.   </div><div class='m'> <span class="verse" id="V19">19&#160;</span>Ataktushkam iniastajime: ¿Dekaskek Israel aidaush dekaachu aina? Duka nuninchauwai. Dekatkauk Moisés Apajuí tama iina pachipas:  </div><div class='q'>“Wi atumnak akasbau emattajime mina aentsjuchu aina nuna yayaakun,  </div><div class='q'>tuja atum aents imanchau diyajum nuna yayaakun kajemtikattajime”, tiuwai.   </div><div class='m'> <span class="verse" id="V20">20&#160;</span>Dutiksag Isaiaschakam wakejus chichaak:  </div><div class='q'>“Aents mina egatú wajakchau aidau, waitkaju ainawai.  </div><div class='q'>Tuja aents mina pachitus inimjutú wajakchau aidaunum, iwainmamkauwaitjai”, tiuwai.   </div><div class='m'> <span class="verse" id="V21">21&#160;</span>Junashkam Israel aidaun pachis:  </div><div class='q'>“Ashí tsawantai dakasjai  </div><div class='q'>mina aentsug intimkiu, ai aimtau aina nuna yaigtasan”, tiuwai.   </div><ul class='tnav'>
<li><a href='index.htm'>Romanos</a></li>
<li><a href='ROM09.htm'>&lt;</a></li>
<li><a href='ROM.htm'>10</a></li>
<li><a href='ROM11.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
