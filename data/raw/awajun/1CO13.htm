<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 1 Corintios 13</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/1CO13.htm" />
</head>
<body>
<ul class='tnav'>
<li><a href='index.htm'>1 Corintios</a></li>
<li><a href='1CO12.htm'>&lt;</a></li>
<li><a href='1CO.htm'>13</a></li>
<li><a href='1CO14.htm'>&gt;</a></li>
</ul>
<div class="main">
 
<div class='chapterlabel' id="V0"> 13</div><div class='s'>Dekas anenka nu </div> <div class='p'> <span class="verse" id="V1">1&#160;</span>Wi tikich chicham aidau chichatan yacha amainaitjai, ángel aidau chichatain chichau akunush anentak atsugtakuig, jiju nuniachkush platillo awatim ayatak tsantsantuwama numamtuk wajamainaitjai.   <span class="verse" id="V2">2&#160;</span>Wi Apajuí tabaujin etsegtin amainaitjai, Apajuinu yaunchuk dekaachbau aajakua nunash ashí dekau, ashí dekamush ajutu, dekaskeapi tabau ajutu asamtai, muja aidaunash yajá inagkemain akunush, anentak atsugtakuig wainkayaitjai.   <span class="verse" id="V3">3&#160;</span>Ashí mina wajiig ajutuina nuna ujunauch aidaun tinamkunush, mina iyashjun apeatnume tusan sujaknush, anentak atsugtakuig wainkan dutikmainaitjai.   </div><div class='p'> <span class="verse" id="V4">4&#160;</span>Anenka duka: Katsunta nuna dekamtijamui, kakagchau atan, tikichdau diisá kajee wekaechatan, ememashtan, iman anenmamchatan;   <span class="verse" id="V5">5&#160;</span>tutitjachu atan, imá iinuk anentaimtushtan, kakajus kajeshtan, kajegkagtukbautak pujushtan;   <span class="verse" id="V6">6&#160;</span>pegkegchau takat aidaujaig shiig aneechui, dekaskea nujai shiig aneenai.   <span class="verse" id="V7">7&#160;</span>Anentak ajamuk: Ashí waitiawai, ashí dekaskeapi tawai, ashí dakawai, ashí katsuntawai.   </div><div class='p'> <span class="verse" id="V8">8&#160;</span>Anenka duka tuke megkaekashtinai, tujash Apajuí tabauji etsegtutak nagkankatnai, chicham chichashtai chichatash megkaekatnai, unuimat aina dushakam nagkankagtin ainawai.   <span class="verse" id="V9">9&#160;</span>Wagki machik dekainaji, machik Apajuí tamaush etsegtuinaji.   <span class="verse" id="V10">10&#160;</span>Tujash shiig dekamu atina nu jegatnai, nunikmatai machik dekainag duka megkaejatnai.   </div><div class='p'> <span class="verse" id="V11">11&#160;</span>Wika uchi asanuk, chichaaknush, anentaimkunush, nunimainun takunush uchi wajuknaita nuniyajai. Tujash yamaik muun wajasan, uchi asan nunijakbaugnak ukukiuwaitjai.   <span class="verse" id="V12">12&#160;</span>Yamaik espejonum tuujin waintayama numamtuk wainji, tujash jegatnai igkunisa wainiaktinaitag nunú. Yamaik machik wainji, tujash jegatnai Apajuí ni mina waitkauwa dutiksanuk wainkatnaitag nu.   </div><div class='p'> <span class="verse" id="V13">13&#160;</span>Yamaiya juik jujú kampatum awa juka megkaekashtin ainawai: dekaskeapi tabau, dakamua nu, anenka dushakam; tujash jujú aina nuig dekas wagaakua duka anenka nuuwai.   </div><ul class='tnav'>
<li><a href='index.htm'>1 Corintios</a></li>
<li><a href='1CO12.htm'>&lt;</a></li>
<li><a href='1CO.htm'>13</a></li>
<li><a href='1CO14.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
