<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Números 22</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/NUM22.htm" />
</head>
<body>
<ul class='tnav'>
<li><a href='index.htm'>Números</a></li>
<li><a href='NUM21.htm'>&lt;</a></li>
<li><a href='NUM.htm'>22</a></li>
<li><a href='NUM23.htm'>&gt;</a></li>
</ul>
<div class="main">
 
<div class='chapterlabel' id="V0"> 22</div><div class='s'>Balac Balaaman untsukbau </div> <div class='p'> <span class="verse" id="V1">1&#160;</span>Tuja Israel aents aidauk shima shimakua Moab nugka pakaji namak Jordágka tsumujin yaakat Jericójai niniaku awa nuwi jegawag batsamsajui.   </div><div class='p'> <span class="verse" id="V2">2&#160;</span>Israel aents aidau amorreo aents aidaun depetuk amuke tabaun Siporan uchiji Balac Moab nugka apuji antukui.   <span class="verse" id="V3">3&#160;</span>Tuja moabnumia aents aidaushkam Israel aents aidau shiig kuashat asagmatai, nuna wainkag senchi ishamkajui.   <span class="verse" id="V4">4&#160;</span>Nunikag moabnumia aidau madiágnumia apu aidaun chichajuinak: “Au aents aina duka baka chijichin yuwa amuwama numamtuk iinak iina nugkejaí amupakagtatui”, tuidau. Tuja nunú tsawantinig Balac aajakui Moab nugka apuji.   </div><div class='p'> <span class="verse" id="V5">5&#160;</span>Balac nigki maaniakug Israel aents aidaunak depetmainchau asa, Balaam Beora uchiji yaakat Petor tutainum namak eufratesnum ijus nugka Amav tutainum pujaun untsukui. Balac chichama etsejin aidaun Balaam ujaktajum tusa ishimak, juna aatus akatmamak:  </div><div class='p'>“Egiptunmaya aents aidau kaunawag juju nugka junak ashí batsamtukaje, nuninak tikima wi pujamunmash kaunawaje. Imaniku asamtai,   <span class="verse" id="V6">6&#160;</span>wamak taata, nunikam juju aents aidau pegkegchaunum yumigjata, wagki ditak iina nagkaetamsau kuashat, senchigtin ainawai. Ame pegkegchaunum yumigjamin, wi depetkan juju nugka juwi batsata nuna jiijan ishiakchainjash, wagki ame pegkegnum yumigkiamuk tuja pegkegchaunum yumigkiamushkam betek uminna nuna wika dekau asan tajai, tujamui titajum”, tiuwai.   </div><div class='p'> <span class="verse" id="V7">7&#160;</span>Tusa akatjam moabnumia apu aidau madiágnumia aidaujai Israel aents aidau yumigkiamunum akikmaktinun kuichki jukiag shiyakajui. Nunik Balaam pujamunum jegawag Balac akatmamjamun ujakajui.   <span class="verse" id="V8">8&#160;</span>Tusa ujakam Balaam ditan chichajak:  </div><div class='p'>“Juwi kajigtajum nuniagmin Tuke Pujuush wajinjuttig nuna dekaan ujaktajime”, tiuwai. Tusa tiyajam moabnumia apu aidauk nuwi niijai juwakajui.   </div><div class='p'> <span class="verse" id="V9">9&#160;</span>Nunik batsatai Apajuí Balaaman wantintuk iniak:  </div><div class='p'>“¿Anú aents amejai batsata dusha ya ainawa?” tau.   </div><div class='p'> <span class="verse" id="V10">10&#160;</span>Tusa tama Balaam Apajuín ayaak:  </div><div class='p'>“Balac Sipora uchiji Moab nugkan apuji aents aidaun ishiake, mina chichaman ujatkatnume tusa.   <span class="verse" id="V11">11&#160;</span>Kuashat aents egiptunmaya jiinag ashí nugkanum pampagke. Imaniku asamtai, Balac wakegawai mina awi wamak jegaa nunú aents aina nuna pegkegchaunum yumigjati tusa. Dutika ai niina nugken batsata nuna nii depetuk jiija ishiaktag tau asa”, tiuwai.   </div><div class='p'> <span class="verse" id="V12">12&#160;</span>Tusa tutai Apajuí Balaaman chichajak:  </div><div class='p'>“Anú aents aina nujaig wepa, tuja nunú aents aina dushakam pegkegchaunmak yumigjaipa, wagki ditak wi pegkegnum yumigjamu ainawai”, tiuwai.   </div><div class='p'> <span class="verse" id="V13">13&#160;</span>Tusa tima tsawak kashikmas nantaki, Balac ishiakbau apu aidaun chichajak:  </div><div class='p'>“Tuke Pujuu wakegatsui atumjai weti tusag, nuniau asamtai, atumi nugkemin waketjatajum”, tiuwai.   </div><div class='p'> <span class="verse" id="V14">14&#160;</span>Tusa tiyajam apu moabnumia aidauk waketug Balac pujamunum jegawag ujainak: “Balaamak jutijai minitnak dakitmae”, tuidau.   </div><div class='p'> <span class="verse" id="V15">15&#160;</span>Tusa ujakmashkam antutsuk yama nagkamchak ishiakua nuni kuashat dekas apu chichame antugtai aidaun ataktu ishiakui.   <span class="verse" id="V16">16&#160;</span>Dutika ishiakam Balaaman jegajuawag ujainak:  </div><div class='p'>“Balac Sipora uchijiya nunú chichagtamak: ‘Wait aneasam juwi minitak dakiajaipa.   <span class="verse" id="V17">17&#160;</span>Wi aminak shiig kuashat akiktatjame. Tuja nuigtushkam ame segatbaunak imatiksanuk umigkatjame. Nuadui wait aneasam juju aents aina nunú pegkegchaunum yumigjata’ tujamae”, tiajui.   </div><div class='p'> <span class="verse" id="V18">18&#160;</span>Tusa ujamashkam Balaam ditan ayaak:  </div><div class='p'>“Balac niina pujusa inamtaijin oro aidau, plata aidau piyak atsuash nuna ashí sujakuish, wika makichkish imannak tuja imanchaunakesh Tuke Pujuu Apajuí dutikawaipa tujutbaunak dutikmaitsujai.   <span class="verse" id="V19">19&#160;</span>Untsu wainkagmekesh juwi pujusjum kanagtajum, tuja yamaish Tuke Pujuush wajinjuttig, nuna dekaan ujaktajime”, tiuwai.   </div><div class='p'> <span class="verse" id="V20">20&#160;</span>Tuja nunú kashia duwi Apajuí Balaaman wantintuk chichajak: “¡Anú aents aidau amina jujamkitatus kaunawaja nujaig wetá! Tujash nunika wemesh wi amina wajintatjame duke umiktatme”, tiuwai.   </div><div class='p'> <span class="verse" id="V21">21&#160;</span>Tusa tima tsawag nii ekemsa wetinjin burro tuntupen patai umika, nuwi ekemi moabnumia apu aidaujai weuwai.   </div><div class='p'> <span class="verse" id="V22">22&#160;</span>Nunik ekemi wetai aents nii tsakapakbau aidau jimag uyuniajui. Tuja Balaam wetai Apajuí kajejuk, nii weamun jintanum ángelchawashit tumaina wee wajasui.   <span class="verse" id="V23">23&#160;</span>Nunik nunú ángel jinta ejapeen akijua puyaja takus wajaun burro wainkauwai. Nuna wainak tsegkeki ikamnum akumkauwai. Nunik akumtai Balaam jintanum awagkitatus asutiauwai.   </div><div class='p'> <span class="verse" id="V24">24&#160;</span>Dutika asuttai nunú ángel ukuki uva ajakbaunum jinta menaku mai yantamen kaya peejamunum wajasui.   <span class="verse" id="V25">25&#160;</span>Nuwi ángel wajaun burro wainak, jinta kaya peejamunum atuumi tepak Balaama bakuin chanuntua tepesui. Nunitai Balaam ataktu burron asutiauwai.   </div><div class='p'> <span class="verse" id="V26">26&#160;</span>Dutiktai nunú ángel ukuki niyá eemak jinta shiig menaku makichkish ayampa waketmainchaunum wajasui.   <span class="verse" id="V27">27&#160;</span>Nunik wajaun burro wainak nugká tepesui, nunikmatai Balaam kajeka numi juki asutiauwai.   </div><div class='p'> <span class="verse" id="V28">28&#160;</span>Dutiktai Tuke Pujuu burron chichamtikauwai. Dutikam burro Balaaman chichajak:  </div><div class='p'>“¿Wisha aminash itujeagme? ¿Tsuwah, kampatuma imania asuutam jama?” tiuwai.   </div><div class='p'> <span class="verse" id="V29">29&#160;</span>Tusa tama Balaam ayaak:  </div><div class='p'>“¡Amek mina dushiktakum tujutme! ¡Kuchiin takakkunuk yamaikiuch maumainaitjame!” tau.   </div><div class='p'> <span class="verse" id="V30">30&#160;</span>Tusa tama burro ayaak:  </div><div class='p'>“Wika burruitjai, ame tuké entsamka wekaetaigmetjai. Wi amina chichaman intimjuchuitjam duka amek shiig dekame”, tiuwai.  </div><div class='p'>Tusa tama Balaam ayaak:  </div><div class='p'>“Duka dekas tame”, tiuwai.   </div><div class='p'> <span class="verse" id="V31">31&#160;</span>Tusa timatai Tuke Pujuu nunú ángel puyaja takusa jintá waja nuna Balaam wainkati tiuwai. Nuna Balaam wainak eme anentus tsuntsuma nijayin nugka antig pujusui.   <span class="verse" id="V32">32&#160;</span>Nunitai Apajuí ángel tumain<a href="#FN1" class="notemark">*<span class="popup">“Apajuí ángel tumain” tawa duka Nm 22.22num agagbauwa nujai betekai.</span></a> wajas chichajak:  </div><div class='p'>“¿Wagka amina burrogmesh kampatuma imanish asutiaume? Ame weam nunú mina shiig awajtachu asamtai, wi jintanak akigtagme.   <span class="verse" id="V33">33&#160;</span>Amina burrojum mina waituk kampatuma tsegkeki menanjuse. Nunikchauwaitkuig burronak iwaku akupeakun aminak maumain awajkajame”, tiuwai.   </div><div class='p'> <span class="verse" id="V34">34&#160;</span>Tusa tama Balaam ayaak:  </div><div class='p'>“Niints awi pujusa jinta akigtujua tachau asan pegkegchaun takasjai. Tuja wi weag nunú amina shiig awagtamchakuig dekas wakitkitjai”, tiuwai.   </div><div class='p'> <span class="verse" id="V35">35&#160;</span>Tusa tutai Apajuí ángel tumain wajas ayaak:  </div><div class='p'>“¡Anú aents aina nujai weam duka wetá! ¡Tujash amek ayatak wi titatag duke chichaktatme!” tiuwai.   </div><div class='s'>Balac Balaaman igkug jukimu </div> <div class='p'> <span class="verse" id="V36">36&#160;</span>Balaam minawai tabaun Balac dekaa Moapa nugke nagkatkamunum namak Arnón tutainum makichik yaakat awa nuwi jegajua igkug jukitatus wejiuwai.   <span class="verse" id="V37">37&#160;</span>Dutika igkug chichajak:  </div><div class='p'>“Kuashta untsuakun waitkasjame. ¿Wagka juwi minitash dakitmaume? ¿Wi amina shiig kuashat akimainaitjam duka dekatsmek?” tau.   </div><div class='p'> <span class="verse" id="V38">38&#160;</span>Tusa tama Balaam ayaak:  </div><div class='p'>“Kame yamaik juwi taajai amejai chichastasan. Tujash wika mina senchigjaikik chichamaitsujai, Apajuí wajinjuttig nuna wika titatjai”, tiuwai.   </div><div class='p'> <span class="verse" id="V39">39&#160;</span>Nuna tusa Balaam Balacjai yaakat Quiriat-husot weuwai.   <span class="verse" id="V40">40&#160;</span>Nuwi jegamtai Balac Apajuín anentag suwak baka aidaun, uwig aidaun kajegkui. Nuna nejen Balaam niina uyunainak apu yujaidaujai yuwawajui.   </div><div class='p'> <span class="verse" id="V41">41&#160;</span>Nuna dutika kashinia duwi kashikmas Balac Balaaman juki muja Bamot-baal tutainum wajasa diyam Israel aents aidau batsatbau shiig waindau asamtai, nuna iwaintuktatus weuwai.   </div><ul class='tnav'>
<li><a href='index.htm'>Números</a></li>
<li><a href='NUM21.htm'>&lt;</a></li>
<li><a href='NUM.htm'>22</a></li>
<li><a href='NUM23.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V32">22:32</a>
<span class="ft">“Apajuí ángel tumain” tawa duka Nm 22.22num agagbauwa nujai betekai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
