<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Salmos 8</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/PSA008.htm" />
</head>
<body>
<ul class='tnav'>
<li><a href='index.htm'>Salmos</a></li>
<li><a href='PSA002.htm'>&lt;</a></li>
<li><a href='PSA.htm'>8</a></li>
<li><a href='PSA014.htm'>&gt;</a></li>
</ul>
<div class="main">
 
<div class='chapterlabel' id="V0"> 8</div><div class='s'>Apajuí imanjiya nunú aentsu pujutjijai </div> <div class='d'>David kantamamu </div> <div class='q'> <span class="verse" id="V1">1&#160;</span>Tuke Pujuuwah, ametme iina apuji,  </div><div class='q'>ashí tikich aidau nagkaesau muunmek.  </div><div class='q'>¡Amina daagmek  </div><div class='q'>ashí nugkanum antunawai!  </div><div class='q'>¡Amina imanjumek nayaim  </div><div class='q'>múunta nuna nagkaesauwai!   </div><div class='q'> <span class="verse" id="V2">2&#160;</span>Amina shiwaajum kajegtamainak  </div><div class='q'>mantamatag tinu aina duka,  </div><div class='q'>uchi tsakat aidau,  </div><div class='q'>uchi muntsu muntsuaku aidaujai  </div><div class='q'>shiig pegkegchin kantamaina duwi  </div><div class='q'>amina senchijum iwaintukam itatmikajume.   </div><div class='b'> &#160; </div> <div class='q'> <span class="verse" id="V3">3&#160;</span>Ame nayaim najanamua  </div><div class='q'>nuna diisan, tuja nantu,  </div><div class='q'>yaya aidaujai ame najankamu aidau  </div><div class='q'>nayaimpinum ayá nunashkam wainkun   </div><div class='q'> <span class="verse" id="V4">4&#160;</span>anentaimsan:  </div><div class='q'>¡Aents aidautik pegkegmakesh ainatsji!  </div><div class='q'>¡Tikima wainkauch ainaji!  </div><div class='q'>Nunin ajinish ¿wagka tujash  </div><div class='q'>puyatkagtusmesh kuitamkagtame?   </div><div class='q'> <span class="verse" id="V5">5&#160;</span>Aentsuk ángelchawashit tumain najanauwaitme.  </div><div class='q'>Nuadui apu kuitamaina  </div><div class='q'>imatiksam kuitamam duka dutikame.   </div><div class='q'> <span class="verse" id="V6">6&#160;</span>Tuja ashí ame najankamu aina duka  </div><div class='q'>ashí nii idaitusuitme, dutikakum  </div><div class='q'>tikich ame najankamu aina  </div><div class='q'>nuna nagkaesau emam apusauwaitme.   </div><div class='q'> <span class="verse" id="V7">7&#160;</span>Dutikam uwig aidau  </div><div class='q'>buey aidau, kuntin ikamia aidau,   </div><div class='q'> <span class="verse" id="V8">8&#160;</span>chigki yakí nanamin aidau,  </div><div class='q'>namak nayantsanmaya aidau,  </div><div class='q'>tuja tikich kuntin aidau  </div><div class='q'>nayantsanum ayá duka  </div><div class='q'>ashí nii idaitusuitme.   </div><div class='b'> &#160; </div> <div class='q'> <span class="verse" id="V9">9&#160;</span>Tuke Pujuuwah, ametme iina apujimek,  </div><div class='q'>ametme ashí tikich aidaun  </div><div class='q'>nagkaesau dekas muunmek.  </div><div class='q'>¡Amina daagminak  </div><div class='q'>ashí nugkanum dekainawai!   </div><ul class='tnav'>
<li><a href='index.htm'>Salmos</a></li>
<li><a href='PSA002.htm'>&lt;</a></li>
<li><a href='PSA.htm'>8</a></li>
<li><a href='PSA014.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
