<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Lucas 5</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/LUK05.htm" />
</head>
<body>
<ul class='tnav'>
<li><a href='index.htm'>Lucas</a></li>
<li><a href='LUK04.htm'>&lt;</a></li>
<li><a href='LUK.htm'>5</a></li>
<li><a href='LUK06.htm'>&gt;</a></li>
</ul>
<div class="main">
 
<div class='chapterlabel' id="V0"> 5</div><div class='s'>Kuashat namak achikbau </div> <div class='r'>(Mt. 4.18-22; Mr. 1.16-20)  </div><div class='p'> <span class="verse" id="V1">1&#160;</span>Jesús kucha Genesaretnum uwet wekagai, kuashat aents Apajuí chichamen antukagtatus tuwakag chanuidau.   <span class="verse" id="V2">2&#160;</span>Nuniamunum jimag barca kaamatak tepaun Jesús wainkauwai, namaká main aidau redjin nijainak jiinjá ukukbaun.   <span class="verse" id="V3">3&#160;</span>Nunik makichik Simogka barcajiya nui egkemag, machik ejapen inananta tusa, nui ekeemas aents namaká uwet tuwakun jintintu.   <span class="verse" id="V4">4&#160;</span>Nunik chichamun ashimak, Simogkan chichajak:  </div><div class='p'>—Wiyankam kuchanum ejapeantam redjum ajugkam namak maata, tau.   </div><div class='p'> <span class="verse" id="V5">5&#160;</span>Tama Simón ayaak:  </div><div class='p'>—Maestroh, kashi red ajú ajunkawa tsawampakuish makichkish maachmaji, tujash ame chichamjumin ajugtajai, tau.   <span class="verse" id="V6">6&#160;</span>Tusag ajukmag, shiig kuashat namakan chimpikaju, imatikamu asa rednak ichiau.   <span class="verse" id="V7">7&#160;</span>Nunitai ditá kumpají tikich barcanmayan iwiyaidau, taawag yaimpaktinme tusag. Dutikam kautuawaju, nunikag namaknak barcanmag mai aimkaju, dutikam tepeattak wajau.   <span class="verse" id="V8">8&#160;</span>Imanitai Simón Pedro nuna wainak, Jesusa eemtin tikishmag:  </div><div class='p'>—Apuh, ukugkita minak, wika tudauwaitjai, tiu.   </div><div class='p'> <span class="verse" id="V9">9&#160;</span>Namakan imatika kajegká ishamkau, nunisag ashí niijai yujaidaushkam,   <span class="verse" id="V10">10&#160;</span>nuniamunum Jacobo, Juan Zebedeo uchijí Simogka kumpají aina dushakam nunikaju. Nunitai Jesús Simogkan chichajak: —Ishamkaipa, yamai nagkamsamek namak maatasa wekaetam anmamtuk, Apajuí chichame etsegkum aents aidau minai ikautjin atatme, tiu.   </div><div class='p'> <span class="verse" id="V11">11&#160;</span>Nunikag barca aidaunak anugkag, ashí ukuinak, Jesusjai weajui.   </div><div class='s'>Aents lepragtinun Jesús etsagagbau </div> <div class='r'>(Mt. 8.2-4; Mr. 1.40-45)  </div><div class='p'> <span class="verse" id="V12">12&#160;</span>Tikich tsawantai, Jesús makichik yaaktanum pujai, aents lepragtin tajuauwai, nunik Jesusan wainak tikishmag tsuntsumá, nijayin nugká antig pujusá:  </div><div class='p'>—Apuh, wakegakmek etsaentumainaitme, tau.   </div><div class='p'> <span class="verse" id="V13">13&#160;</span>Tama Jesuschakam uwejin antiak:  </div><div class='p'>—Wakegajai, pegkeg wajastá, tiuwai.  </div><div class='p'>Tusa tamawaik leprak megkaekauwai.   <span class="verse" id="V14">14&#160;</span>Dutika: Makichkish ujakaipa, sacerdote jegajuam wantintukta, nuniakum ofrenda susata ame pegkeg webaugmin Moisés tibauwa dutiksamek, ditashkam waipakag, dekas tsagaje tujamtinme, tiuwai.   </div><div class='p'> <span class="verse" id="V15">15&#160;</span>Tujash ni dutikamua duka nuní nagkaemas naatu, nuniau asamtai kuashat aents tuwajuidau ni chichamen antugkagtatus nuigtú dita jaamujinash etsaentugti tusag.   <span class="verse" id="V16">16&#160;</span>Tujash nigka nugka agkantu aidaunum wegau, nunik Apajuin auju.   </div><div class='s'>Jesús aents wekaechau etsagagbau </div> <div class='r'>(Mt. 9.1-8; Mr. 2.1-12)  </div><div class='p'> <span class="verse" id="V17">17&#160;</span>Makichik tsawantai Jesús jintinkagtau, nuniamunum fariseo aidau, maestro chicham umiktinun jintinkagtin aidau eketaidau, nunú aidauk ashí yaakat yaijuch galileanmaya, Judeanmaya nuigtú Jerusalegnumia aina nuiya kaunawajui. Nuniamunum Apu Apajuí senchijin Jesús iwaidau aents aidau etsagamunum.   <span class="verse" id="V18">18&#160;</span>Nuniamunum ujumak aents aidau, aents wekaechaun camillanum pataidiag itawag, awayatag tuidau Jesús wajamunum ejentuntatus.   <span class="verse" id="V19">19&#160;</span>Tujash kuashat aents tuwakú asa waimainchau asamtai, jegá tuntupen wakaju, nunikag ujajag aagkawag, wekaechauwa nuna camillanum akakiaju, dutikawag ejapen Jesusa eemtin aepsaju.   <span class="verse" id="V20">20&#160;</span>Jesús dita dekaskeapi tabaujin wainak chichajak:  </div><div class='p'>—Aishmagkuh, amina tudaujum aidauk tsagkugnaje, tau.   </div><div class='p'> <span class="verse" id="V21">21&#160;</span>Nuna tutai chicham umiktinun jintinkagtin aidau, fariseo aidaujai ditak anentaimsag: “¿Niish ya asaya Apajuinash pegkegchaunash chichajua? ¿Ya tudau aidaunash tsagkugkagtumainaita imá Apajuikeajama?”, tuidau.   </div><div class='p'> <span class="verse" id="V22">22&#160;</span>Tu anentaimaidaun Jesús dekau asa ditan chichajak:  </div><div class='p'>—¿Wagka annush anentaimjume?   <span class="verse" id="V23">23&#160;</span>¿Tuwaita imá yupichuch tumainush, amina tudaujum aidauk tsagkugnaje taja dukaih, atsa nantakim wetá tumainaitag dukaih?   <span class="verse" id="V24">24&#160;</span>Tujash Aentsmaga akiinauwa nu, ju nugka juwish tudau aidaunash tsagkugkagtumaina nu dekaatajum.  </div><div class='p'>Tusa wekaechaun chichajak:  </div><div class='p'>—Amina tajame, nantakim camillajum jukim jeemin wakitkita, tiuwai.   </div><div class='p'> <span class="verse" id="V25">25&#160;</span>Tusa tamawaik ditash wainainaig nantakiuwai, nunik camillajin juki Apajuin emematki jeen weuwai.   <span class="verse" id="V26">26&#160;</span>Dutikamtai ashí aents aidauk puyatkaju, nunikag Apajuin emematiaju, nunik ishamkag, chichainak:  </div><div class='p'>—¡Yamai anentai jegagmainchau wainkaji!, tuidau.   </div><div class='s'>Jesús Leví untsukbau </div> <div class='r'>(Mt. 9.9-13; Mr. 2.13-17)  </div><div class='p'> <span class="verse" id="V27">27&#160;</span>Nuna dutika ukuak jiinkiu, nunik wekamá Leví<a href="#FN1" class="notemark">*<span class="popup">Diistá Mr. 2.14.</span></a> apú kuichkiji atinun akikmagtai ijumak ekeemtatman wainkauwai, nunik chichajak:  </div><div class='p'>—Wegajai mina jintintaig aminum, tiuwai.   </div><div class='p'> <span class="verse" id="V28">28&#160;</span>Tama ni takataijinak ashí ukuak niijai weuwai.   </div><div class='p'> <span class="verse" id="V29">29&#160;</span>Nunik nunú tsawantaik Jesusan eme anentus ajamsatatus niina jeen yutain shiig umikú, dutikamunum Leví kumpají, apu romanmaya kuichkiji atinun ijumin aidaushkam, nuigtú tikich aidaujai mesanum pekajaidau.   <span class="verse" id="V30">30&#160;</span>Nuniagtai maestro chicham umiktinun jintinkagtin aidau fariseo aidaujai, Jesusa jintintaiji aidaun chichajuinak:  </div><div class='p'>—¿Wagka atumesh apú kuichkiji atinun ijumin, nuigtú tudaugtin aidaujai ijunjajum yuwakjumesh, umutash umagme?, tuidau.   </div><div class='p'> <span class="verse" id="V31">31&#160;</span>Tiagtai Jesús ayaak:  </div><div class='p'>—Jamamtuchu aidauk ampijatnunak atsumatsui, jau aidau atsumawai.   <span class="verse" id="V32">32&#160;</span>Wika aents pegkejan takau aidau untsuktasan minichuitjai, wika aents tudaugtin aidau tudaujin idaiyinak mina nemagtuktinme tusan tauwaitjai, tiuwai.   </div><div class='s'>Ayuno pachisa iniimsamu </div> <div class='r'>(Mt. 9.14-17; Mr. 2.18-22)  </div><div class='p'> <span class="verse" id="V33">33&#160;</span>Jesús tutai dita aiinak:  </div><div class='p'>—¿Wagka Juagká jintintai aidauk, kuashtá ayunainak Apajuinash aujin agmae nunisag fariseo aidaushkam, tujash amina jintintaijum aidauk ayatak yuwinak, umutnash umú yujainawa?, tuidau.   </div><div class='p'> <span class="verse" id="V34">34&#160;</span>Tutai Jesús ayaak:  </div><div class='p'>—¿Nuwenbaunum ipaamu aidaush, nu nuwenu ditajai pujaigkish, ayunatajum tumainuk ainajum?   <span class="verse" id="V35">35&#160;</span>Tujash tsawan jegattawai nuwena nunú juwam atata nu, nunikmatai ayunawagtatui, tiuwai.   </div><div class='p'> <span class="verse" id="V36">36&#160;</span>Tusa junashkam augmatus:  </div><div class='p'>—Makichkish nugkutai yamagman tsupikag nugkutai mamujunmag adujtuchu ainawai, dutikamak nugkutai yamagmaitak besemain asamtai, tuja yamajam tsupikbau mamujunum adujtamashkam shiig juwamaitsui.   <span class="verse" id="V37">37&#160;</span>Dutiksaik vino yamagmashkam, duwap apagbau ajutnumag yajashtaiyai, dutikamak vino yamajam ichiimainai nunik ukaemainai, nunitai duwapshakam ajapnamainai.   <span class="verse" id="V38">38&#160;</span>Nuadui vino yamagmak duwap yamagmanum yajataiyai, dutikamu asa mai betek amainai.   <span class="verse" id="V39">39&#160;</span>Tuja umutai kajiau umin aidauk, yamá kajiaunak wakegainatsui, wagki: “Kajiau imá pegkejai” tuidau asag, tiuwai.   </div><ul class='tnav'>
<li><a href='index.htm'>Lucas</a></li>
<li><a href='LUK04.htm'>&lt;</a></li>
<li><a href='LUK.htm'>5</a></li>
<li><a href='LUK06.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V27">5:27</a>
<span class="ft">Diistá Mr. 2.14.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
