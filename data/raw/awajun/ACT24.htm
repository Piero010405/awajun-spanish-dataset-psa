<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Takasbau 24</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ACT24.htm" />
</head>
<body>
<ul class='tnav'>
<li><a href='index.htm'>Takasbau</a></li>
<li><a href='ACT23.htm'>&lt;</a></li>
<li><a href='ACT.htm'>24</a></li>
<li><a href='ACT25.htm'>&gt;</a></li>
</ul>
<div class="main">
 
<div class='chapterlabel' id="V0"> 24</div><div class='s'>Pablo gobernador Félix antamunum chichakbau </div> <div class='p'> <span class="verse" id="V1">1&#160;</span>Cinco tsawan nagkaemakiu ai sumo sacerdote Ananías, nuigtú ujumak judío apuji aidaujai, makichik abogado Tértulo daagtinun ayasá Cesarea kaunawajui, gobernadoran emtin Pablon bakumamainun tiagta tusa.   <span class="verse" id="V2">2&#160;</span>Nunik Pablon itaawagmatai Tértulo wajakí Félix antai tsanumjak:  </div><div class='p'>—See tajame gobernador, ame inamu asamin agkan batsatainaji, nuigtushkam amina yachagminig kuashat wají iina nugkeenish iwagnaka dui.   <span class="verse" id="V3">3&#160;</span>Ashí nu dutikam duka ashí yantamnum ashí tsawantin juwinag dui apu Felisah see tuinaji.   <span class="verse" id="V4">4&#160;</span>Tujash kuashat tsawantan atankijam tau asan, wait aneasam jutii chichamush machik antugkagtukta tusan segajame.   <span class="verse" id="V5">5&#160;</span>Ju aentsua juka makichik jatai, nunin asa niiyai chichaman tsuwapak datumkagtú wekaega duka, ashí judío aidaunum wekaesash Nazaretnumia sectan<a href="#FN1" class="notemark">*<span class="popup">“Sectan” tawa nu diistá; Tak. 15.5.</span></a> chichamjú wekayin.   <span class="verse" id="V6">6&#160;</span>Nuigtushkam jega Apajuí ememattaiya nunashkam tsuwapaktatus nagkamamtai achikmaji, jutii chicham umitaijin tawa dutiksaik dekajuami tusa.   <span class="verse" id="V7">7&#160;</span>Nuniajin comandante Lisias suntajin utsanjama, senchi kakantus jujutjamkibi,   <span class="verse" id="V8">8&#160;</span>dutikak chichaman tsanumjuina nuna aminí wetajum timayi. Nunin asamtai imá ameketme jutii tuinag nu ashí iniasam dekagmainaitam duka.   </div><div class='p'> <span class="verse" id="V9">9&#160;</span>Nuna tutai judío aidau nui ijunushkam:  </div><div class='p'>—Ni tawa duka dekaske, tuidau.   </div><div class='p'> <span class="verse" id="V10">10&#160;</span>Tiagmatai gobernador iwijau Pablon chichaktí tusa, dutikam Pablo chichaak:  </div><div class='p'>—Dekajai, kuashat mijanai ame ju nugka juig juez wajasam pujam nunak, nunin asamin shiig aneasan wi ayamjumamainun tajai.   <span class="verse" id="V11">11&#160;</span>Ameketme ju shiig chicham dekamainaitam duka, wi Jerusalén Apajuin ememattasan wakabiag duka doce tsawan wegawai;   <span class="verse" id="V12">12&#160;</span>nuig makichik aentsjaigkish, jega Apajuí ememattainmagkesh, ijuntainmagkesh, tikich yaaktanmagkesh dapamkagtujan jiyaniaku wekagaigkesh waitkachagmae.   <span class="verse" id="V13">13&#160;</span>Jujú aents aidau chichaman tsanumjutuinak kaunawaja juka, dekas wi nunikbaugnak aminak nuna nunikme tusagkesh ujapamain ainatsui.   <span class="verse" id="V14">14&#160;</span>Untsu junak etsegjai: Wika mina muuntug aajakajua nuna Apajuijin emematjai, Yamajam Jinta juna, dita secta<a href="#FN2" class="notemark">†<span class="popup">“Secta” tawa ju diistá Tak. 15.5.</span></a> tuina nuna, wagki wika chicham umiktina nunash, profeta aidau agajajua nunashkam dekaskeapi tau asan.   <span class="verse" id="V15">15&#160;</span>Wishakam dita aidau, Apajuik aents pegkeg aidau, pegkegchau takau aidaunash inanjatnai tuina nunak dakajai.   <span class="verse" id="V16">16&#160;</span>Nuniau asan Apajuí eemtinish, nuigtú aents aidaunmash mina anentaimtajuish pegkeg, wantinkatasan kakanmamjai.   </div><div class='p'> <span class="verse" id="V17">17&#160;</span>“Ujumak mijan tikich nugkanum wekagun, mina nugkajui aents waituidau yaigtinun ofrenda ejegatasan taamjai.   <span class="verse" id="V18">18&#160;</span>Nunikan pegkeenu asan, jega Apajuí ememattainum pujumjai, tujash nuig kuashat aentsuk atsuagmae, nuwig pampandaimainnakesh dutikachmajai.   <span class="verse" id="V19">19&#160;</span>Minak ujumak judío asianmaya aidau tajutuawag waitkagmae. Nunú ainawai amina emtimin mina pegkegchaujush ajutuash nuna tujamain aina duka.   <span class="verse" id="V20">20&#160;</span>Nuniachkush, ju ijuna jujú aidaukesh, Sanedrín ejetuawagmaya duish, wi bakumamainnash waitjukajiawash nuna ujapamain ainawai;   <span class="verse" id="V21">21&#160;</span>untsu ditá eemtin senchi jiikan: ‘Yamai mina jutijajum juka, jakau aidaush nantagtinai taja dui, nu dekagtuatasajum jutijagme’ tusan imá nunak timaijai”.   </div><div class='p'> <span class="verse" id="V22">22&#160;</span>Nuna tutai Félix, duik nagkamas yamajam chicham etsegbaunak shiig dekaa pujau asa, ijunbaunak nuig tsujig idaiyak:  </div><div class='p'>Comandante Lisias taamtai, aminunak shiig dekajuatjame, timayi.   </div><div class='p'> <span class="verse" id="V23">23&#160;</span>Dutika capitanin, jukijum kuitamka apusatajum, tujash machik agkan idaisatajum niina kumpají aidaush tajuawag wainkatnume, nuninak yaigtinme, timayi.   </div><div class='p'> <span class="verse" id="V24">24&#160;</span>Ujumak tsawan asa Félix, niina nuwe Drusila judío nuwa nujai tajuau, nunik:  </div><div class='p'>—Pablo itaatajum, tima itawajui, dutikam Jesucristua duke dekaskeapi tumainai tusa etsegbaun antuku.   <span class="verse" id="V25">25&#160;</span>Tujash Pablo, pegkeg takatan pachis, iik kuitamamtan, suwimak atinun pachis etsegtai Félix ishamak:  </div><div class='p'>—Maake juig atí, wetá tsawan agkan ajutkui ataktú untsuktajame, timayi.   </div><div class='p'> <span class="verse" id="V26">26&#160;</span>Felisak Pablo kuichkin sujustí tau asa, tuke untsuká auju.   <span class="verse" id="V27">27&#160;</span>Duti dutikakua jimag mijan jegamtai Félix jiintai Porcio Festo yapajinauwai. Nuniak judío aidaujai shiig juwakta tau asa Pablonak achikbautak Félix ukukiuwai.   </div><ul class='tnav'>
<li><a href='index.htm'>Takasbau</a></li>
<li><a href='ACT23.htm'>&lt;</a></li>
<li><a href='ACT.htm'>24</a></li>
<li><a href='ACT25.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V5">24:5</a>
<span class="ft">“Sectan” tawa nu diistá; Tak. 15.5.</span></p>
<p class="f" id="FN2"><span class="notemark">†</span><a class="notebackref" href="#V14">24:14</a>
<span class="ft">“Secta” tawa ju diistá Tak. 15.5.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
