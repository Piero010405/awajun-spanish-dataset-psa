<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Génesis 39</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/GEN39.htm" />
</head>
<body>
<ul class='tnav'>
<li><a href='index.htm'>Génesis</a></li>
<li><a href='GEN38.htm'>&lt;</a></li>
<li><a href='GEN.htm'>39</a></li>
<li><a href='GEN40.htm'>&gt;</a></li>
</ul>
<div class="main">
 
<div class='chapterlabel' id="V0"> 39</div><div class='s'>José apu Potifara nuwejai pachisa augmattsamu </div> <div class='p'> <span class="verse" id="V1">1&#160;</span>Josén Ismael aents aidau sumakag Egipto nugkanum ejegawajui, dutikawagmatai nuwiya aents Potifar daagtin sumakui. Potifarak suntag yaakta utuawainum tusa kuitamin aidaun apuji, faraógkan atuwe aajakui.   <span class="verse" id="V2">2&#160;</span>Tujash Josénak Tuke Pujuu kuitamajakui. Dutikamu asa nii egiptunmaya aentsu jeen pujus takasua duwik pegkeg pujusui.   <span class="verse" id="V3">3&#160;</span>Nuadui niina apujishkam anentaimas, Tuke Pujuuwap junak dekas yayawa dutikamu asampap takat susamash shiig umika emawa tiuwai.   <span class="verse" id="V4">4&#160;</span>Nuadui Josék apu shiig anentam asauwai, duwi Josénak ame dekas mina jegajuiya aina nunú kuitamin ata tusa ashí niina wajiji aidaunak susa idaisauwai.   <span class="verse" id="V5">5&#160;</span>Apu Potifar ashí niinu aidaunak Josén ame yamaik diista tusa susamunum nagkamas, Tuke Pujuu Potifaran pegkegnum yaigkui, dutikak niina jenianash, ajajinianashkam aikasag kuashat ikauntukui.   <span class="verse" id="V6">6&#160;</span>Imatikamu asa, Potifarak shiig kajitus, Josénak ashí niinu aidaunak idaitusui. Dutikau asa niig ayatak yuwatnujinak anentaimtujakui.  </div><div class='p'>Josék shiig iwajamu, yantsaptin wajakin aajakui.   <span class="verse" id="V7">7&#160;</span>Iman asamtai, tikich tsawantai apu Potifaran nuwe Josén senchi wakejukui, nunik makichik tsawantai chichajak:  </div><div class='p'>“¡Iijai kanagmi!”, tiuwai.   </div><div class='p'> <span class="verse" id="V8">8&#160;</span>Tujash Josék dakitau asa niina chichajak:  </div><div class='p'>“Amesh anentaimsata, mina apug shiig kajitjus ashí niina jenia aidaunak mina idaitugsau asa, nigka makichkish puyatjutsuk shiig aneas pujawai.   <span class="verse" id="V9">9&#160;</span>Tuja juju jega juwig tikich aents mina nagkaetasuk atsawai; makichik wajigkesh wi takamainchauk atsawai, ima ameketme wi atimainchauk, wagki niina nuwe asam. Nunin aish, ¿wisha wajukeaknuk amejai kanaknush Apajuí emtinish pegkegchaunash takastaja?” tiuwai.   </div><div class='p'> <span class="verse" id="V10">10&#160;</span>Tusa tamashkam nuwak Josénak antugtsuk kashi kashinig iijai kanagmi tusa waitkau. Imatjamashkam Josék nuwa chichamenak antugkachui.   </div><div class='p'> <span class="verse" id="V11">11&#160;</span>Tujash makichik tsawantai José niina takatji aidaun umiktatus jegaa wayauwai. Nunik wayaun makichik aentskesh nuwig atsau asamtai,   <span class="verse" id="V12">12&#160;</span>nuwa Josén jáanchjin achika emetua chichajak:  </div><div class='p'>“¡Iijai kanagmi!” tau. Tujash Josék dakitau asa tupikaki jiinak, niina jáanchjin awimak ukukiuwai.   </div><div class='p'> <span class="verse" id="V13">13&#160;</span>Dutika jáanchin awimak ukukmatai, nuwashkam nunú jáanchin juki wajan,   <span class="verse" id="V14">14&#160;</span>nunú jeganum tikich inak aidau batsatun untsuka ikaunman chichajak:  </div><div class='p'>“¡Diistajum atumesh, mina aishug hebreo aentsun juwi itagtamama nunú, iina dushiktamak mina jutijawai! Juwi tajutua iijai kanagmi tujutkui, wi dakitakun senchi untsumajai.   <span class="verse" id="V15">15&#160;</span>Tusa imatai ¡tupikak jáanchjin awimak ukuak jiinki wemae!” tau.   </div><div class='p'> <span class="verse" id="V16">16&#160;</span>Tusa ashí etsejuk idayak, José jáanchjin juki ukus pujai niina aishi, José apuji aajakua nunú tauwai.   <span class="verse" id="V17">17&#160;</span>Nunikmatai nii tikich aentsun ujaak chichakbaujinak, imatiksag aishinashkam ujaak:  </div><div class='p'>“Ame hebreo aents<a href="#FN1" class="notemark">*<span class="popup">“Hebreo aents” tawa nunak, hebreo chichaman chichau asagmatai timauwai. </span></a> inagtajai tusam itamum nunú mina kanutaijui wainjua waitkagsae.   <span class="verse" id="V18">18&#160;</span>Tujash wi senchi jiika untsumai, tupikaki jiinak niina jáanchjin awimak juwi ukukmae.   </div><div class='p'> <span class="verse" id="V19">19&#160;</span>“Juna aatus amina inakem waitkagsae”, tau. Tusa ujakam José apujishkam niina nuwe chichaak aatus waitkagsae tabaun dekaa senchi kajekui.   <span class="verse" id="V20">20&#160;</span>Nunik kajeka Josén achik juki aents achika chimpitainum apu inake aidau achikam chimpijunum egkeauwai.   </div><div class='p'> <span class="verse" id="V21">21&#160;</span>Dutika egkeawagmataishkam Tuke Pujuu Josénak tuke kuitamu, nuadui achijatka chimpitai kuitamnun apujishkam niinak shiig anenjauwai.   <span class="verse" id="V22">22&#160;</span>Dutikak aents achika chimpitainak, ashí aents achikam chimpijujai Josén ame ashí kuitamkata tusa idaitusui. Dutikamu asa nuwi chimpimas takajaku aina nunak José diijakui.   <span class="verse" id="V23">23&#160;</span>Aents achika chimpitain apujig Josén ashí idaitusu asa, nigka nunak puyatjujakchauwai. Wagki Josénak Tuke Pujuu kuitamajakui. Nuadui niina takatjig shiig pegkeg aajakui.   </div><ul class='tnav'>
<li><a href='index.htm'>Génesis</a></li>
<li><a href='GEN38.htm'>&lt;</a></li>
<li><a href='GEN.htm'>39</a></li>
<li><a href='GEN40.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V17">39:17</a>
<span class="ft">“Hebreo aents” tawa nunak, hebreo chichaman chichau asagmatai timauwai. </span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
