<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 1 Samuel 16</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/1SA16.htm" />
</head>
<body>
<ul class='tnav'>
<li><a href='index.htm'>1 Samuel</a></li>
<li><a href='1SA15.htm'>&lt;</a></li>
<li><a href='1SA.htm'>16</a></li>
<li><a href='1SA17.htm'>&gt;</a></li>
</ul>
<div class="main">
 
<div class='chapterlabel' id="V0"> 16</div><div class='s'>David Israel aents aidaun apuji adaikamu </div> <div class='p'> <span class="verse" id="V1">1&#160;</span>Tuke Pujuu Samuelan chichajak:  </div><div class='p'>“¡Saúla utugchatji anentaimtusam wake besemag dekapeakum waitu pujutsuk idaisata! Yamai nagkamsag Israel aents aidaun apujig achati tajai. Aní pujutsuk aminu kuntinu kachuji awa nuwi aceite yajaa jukim Belégkanmaya aents Jesé daagtin puja nuna jeen wetá. Niina uchiji aina nuwiyan makichik Israel aents aidaun apuji atinun etegkajai”, tiuwai.   </div><div class='p'> <span class="verse" id="V2">2&#160;</span>Tusa tama nii ayaak:  </div><div class='p'>“¿Tujash nunash wajuk uuknuk dutikatja? ¡Nuna Saúl dekag minak mantuattawai!” tiuwai.  </div><div class='p'>Tusa tutai Tuke Pujuu ayaak:  </div><div class='p'>“Kuntinu maa apeakun Tuke Pujuun ememattasan wegajai tusam makichik toro tsakatuch jukim wetá.   <span class="verse" id="V3">3&#160;</span>Nunika jegaam Jesé ipaata ame kuntin maa apeamin uyuuntamsati. Tuja ame dutikatnunak wi jintintuattagme. Tuja apu atinnashkam wi iwaintuktatjame. Dutikamtai nunú aceiteyai buuknum nijakta”, tiuwai.   </div><div class='p'> <span class="verse" id="V4">4&#160;</span>Nuna Samuel imatiksag umikui. Tuja Samuel Belén jegamtai, nuwiya apu múun aidau niina wainkag kautuawajui. Nunikag igkug iniinak:  </div><div class='p'>“¿Wagka taume, utugchat atsuak?” tuidau.   </div><div class='p'> <span class="verse" id="V5">5&#160;</span>Tusa tama nii ayaak:  </div><div class='p'>“Utugchatak atsawai, ayatak kuntinu maa apeakun Tuke Pujuu ememattasan taajai”, tiuwai. Nuna tusa: “Umintsatajum, nunikjum wi kuntinu maa apeakun Tuke Pujuun emematkui uyuntustajum”, tiuwai.  </div><div class='p'>Aatus tusa eke kuntin maa apeatnunum wetsuk Samuel Jesén niina uchiji aidaujai dita pegkegchau takamsamujin iwagmitkak pegkeg emakui. Dutika nuadui ditajai kuntinu maa apeak Apajuín ememattatus weuwai.   </div><div class='p'> <span class="verse" id="V6">6&#160;</span>Nuwi ashí jegantag Samuel Eliabpan diisa anentaimas: “Junap dekas Tuke Pujuuk apu atinnak etegkae”, tiuwai.   </div><div class='p'> <span class="verse" id="V7">7&#160;</span>Tujash Tuke Pujuu niina chichajak: “Niina niimeg esantijaig diigsaipa, wagki nunak wika dakitajai. Aents niimen diijus etegkin aina nuninchauwaitjai, wika anentaimtajin diigsan etegkeajai” tusa nunak dakitjauwai.   </div><div class='p'> <span class="verse" id="V8">8&#160;</span>Dutikamtai Jesé niina uchiji Abinadapan untsuka Samuelai ejentauwai. Dutikamtai Samuel chichaak: “Junashkam Tuke Pujuuk etegkache”, tiuwai.   </div><div class='p'> <span class="verse" id="V9">9&#160;</span>Tusa timatai Jesé tikich uchiji Shamá aajakua nuna ejentauwai. Dutikamtai: “Junashkam Tuke Pujuuk etegkache”, tiuwai.   </div><div class='p'> <span class="verse" id="V10">10&#160;</span>Duti dutikakua niina uchiji siete aidaunak ashí Samuelai ejentauwai. Tujash Samuel niina chichajak: “Juju aina juwiyanak Tuke Pujuuk makichkish etegkache”, tiuwai.   <span class="verse" id="V11">11&#160;</span>Tuja inagnamun Samuel Jesén iniak:  </div><div class='p'>“¿Uchijum tikichik atsugtamuak?” tau.  </div><div class='p'>Tusa iniam, Jesé ayaak:  </div><div class='p'>“Inagnamu makichik datsauch uwija kuitamak pujawai”, tau.  </div><div class='p'>Tutai Samuel niina chichajak:  </div><div class='p'>“Makichik aents awemata ujaka utiti, wagki kuntin maa apeamua nuna nejeg nii tatsaigkik yuwashtatji”, tiuwai.   </div><div class='p'> <span class="verse" id="V12">12&#160;</span>Tusa timatai, ujaka utitajum tusa Jesé aentsun awemauwai. Nunú uchik jegkemtin, pegkeg iwajamu wakejumain aajakui. Nunú jeganmatai Tuke Pujuu Samuelan chichajak: “Anuwai wi etegkamua duka, nuadui aceite jukim buuknum nijakta”, tiuwai.   </div><div class='p'> <span class="verse" id="V13">13&#160;</span>Tusa tima aceiten juki Davitan niina yachi aidaush wainbaunum buuknum nijakui, Israel aents aidaun apuji atin asamtai. Nunú tsawantin nagkamas Apajuí Wakani Davitan egkemtujui. Tuja Samuelak nuna dutika ukuak, yaakat Ramá niina jeen wakitkiuwai.   </div><div class='s'>David Saúlan yaijakbau </div> <div class='p'> <span class="verse" id="V14">14&#160;</span>Apajuí Wakani Saúlai pujaun Tuke Pujuu jujukiuwai. Dutikak wakan pegkegchaun awetiuwai. Dutikam nunú Saúlan senchi waitkau.   <span class="verse" id="V15">15&#160;</span>Nuadui niina takajin aidau chichajuinak:  </div><div class='p'>“Apajuí aminak wakan pegkegchaun awetugma nunú senchi waitkagmawai.   <span class="verse" id="V16">16&#160;</span>Nuadui amina inakem aina nunú ishiakta, aents arpa shiig awatnun egaka utitnume. Tuja amina wakan pegkegchau waitkagmataish, nunú arpan awatkui maak anentaimsa pujusminum”, tuidau.   </div><div class='p'> <span class="verse" id="V17">17&#160;</span>Tusa tama nii ayaak:  </div><div class='p'>“Takugmek wejum arpa shiig awatin egakjum itagtuatajum”, tiuwai.   </div><div class='p'> <span class="verse" id="V18">18&#160;</span>Tusa tutai niina inake aina nuwiya makichik Saúlan chichajak:  </div><div class='p'>“Jesé Belégnumiaya nuna uchiji aina nuwiya makichik arpan shiig awatun wi wainkamjai. Nuigtushkam duka wajiu maanitan yacha, chichamesh pegkeg, niimesh iwajamui. Tuja niinak nuigtushkam Tuke Pujuu yayawai”, tiuwai.   </div><div class='p'> <span class="verse" id="V19">19&#160;</span>Tusa tima Saúl Jesén chichaman akuptak: “Uchijum David uwija kuitamna nunú awetugta”, tiuwai.   </div><div class='p'> <span class="verse" id="V20">20&#160;</span>Nuna antuk Jesé niina uchiji Davitan awetiuwai. Dutikak makichik burronum pagka pataja, vino aimkamun, nuigtu chivo tsakatan aatus ishitkauwai.   </div><div class='p'> <span class="verse" id="V21">21&#160;</span>Nuna David yajuak Saúla pujusa inamtaijin jegauwai. Nunik jegamtai Saúl shiig anentus jukiuwai. Dutika niina atuwe ati tusa adaikauwai.   <span class="verse" id="V22">22&#160;</span>Tuja Saúl Jesén chichama akuptak: “Amina uchijum Davidjai shiig pujajai, nuniau asan segajame wait aneasam idaitugsata mina yaintak pujusti”, tiuwai.   </div><div class='p'> <span class="verse" id="V23">23&#160;</span>Tusa tima pujus wakan pegkegchau Apajuí awemamu Saúlan waitkatai, David arpan juki awatujakui. Nuna awattai wakan pegkegchau Saúlan waitkau ukukim mijaak shiig pujujakui.   </div><ul class='tnav'>
<li><a href='index.htm'>1 Samuel</a></li>
<li><a href='1SA15.htm'>&lt;</a></li>
<li><a href='1SA.htm'>16</a></li>
<li><a href='1SA17.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
