<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Hebreos 7</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/HEB07.htm" />
</head>
<body>
<ul class='tnav'>
<li><a href='index.htm'>Hebreos</a></li>
<li><a href='HEB06.htm'>&lt;</a></li>
<li><a href='HEB.htm'>7</a></li>
<li><a href='HEB08.htm'>&gt;</a></li>
</ul>
<div class="main">
 
<div class='chapterlabel' id="V0"> 7</div><div class='s'>Jesusak sacerdote Melquisedecjai betekai </div> <div class='p'> <span class="verse" id="V1">1&#160;</span>Melquisedecak yaakat Salemnumia rey, Apajuí nayaimpinmayaya nuna sacerdoteji aajakui. Nuniau asa Abraham apu aidaujai maania depetmak wakettatman, Melquisedec jiintuki igkug pegkegnum yumigsauwai.   <span class="verse" id="V2">2&#160;</span>Dutikam Abrahamak ashí ni maania depetka jukimujiya nuiyan diezmon susauwai. Melquisedec tawa nunak: “Rey pegkejan takau” taku tawai, nuigtú yaakat Salema Apuji aajakui tawa nunashkam: “Shiig agkan pujutan apuji” taku tawai.   <span class="verse" id="V3">3&#160;</span>Melquisedeca apajig, dukujish, ni weganbaujish, akiinamujish, jakamujishkam dekajuachbauwai, duka Apajuí Uchijí tuke sacerdotek pujutna numamtinuk aajakui.   </div><div class='p'> <span class="verse" id="V4">4&#160;</span>Anentaimtusjum diistajum, Melquisedec dekas iman aajakua nu. Iman asamtai Abrahamak apu aidaujai maania depetmaka, wají yajuakbaujin diezmo susauwai.   <span class="verse" id="V5">5&#160;</span>Moisés chicham umiktajum tibauwa nuig, sacerdote Leví weantu aidaunak ditá yachi aina nunú diezmo susati tibau aajakui, ditashkam Abraham weantu ainayatak.   <span class="verse" id="V6">6&#160;</span>Tujash Melquisedecak Leví weantuchuitak, Abraham Apajuí anagkuamun jukiuwa nunú, diezmo suwamash jukiuwai. Dutikam Melquisedecshakam pegkegnum yumigsauwai.   <span class="verse" id="V7">7&#160;</span>Juka ashí dekainaji, pegkegnum yumigkagtina duka, pegkegnum yumigsamua nuna nagkaesauwa nunú.   <span class="verse" id="V8">8&#160;</span>Yamai jutii diezmo suwinag duka aents jinin aina nu suwinaji. Tujash Apajuí chichamen agagbauwa nuig, Melquisedec eke iwaaku pujauwa nuninun etsegtawai.   <span class="verse" id="V9">9&#160;</span>Nunin asamtai Abraham Melquisedecan diezmon susauwa dui, sacerdote Leví weantu aidaushkam diezmon ditashkam susajua nuninai.   <span class="verse" id="V10">10&#160;</span>Melquisedec Abrahaman igkugtatus jiintukiuwa nuaduik Leví weantu eke akiinachu ainayatkush, Abragkai akiinkagtin asag, ditashkam nuig batsatua nunin aajakajui.   </div><div class='s'>Aarón weantu takasbauwa duka pegkejak etamchauwai </div> <div class='p'> <span class="verse" id="V11">11&#160;</span>Israel aidau chicham umiktin susamua duka Leví weantu sacerdote aina nu susamu aajakui aents aidaun yaigtinme tusa. Tuja nunú sacerdote aajakaju aina nu aentsun Apajuí eemtin pegkeg emamain agtaik, tikich sacerdotek atsumnamainchau aajakui, nuadui atsumnajui tikich sacerdote Melquisedec aajakua ibauk Aarón weantua nuiyachu.   <span class="verse" id="V12">12&#160;</span>Wagki sacerdote takataijiya duka yapajiamu asamtai, chicham umiktinnum tawa dushakam yapajiamu amainai.   <span class="verse" id="V13">13&#160;</span>Tuja agagbaunum iina Apuji Jesucristun pachis tawa duka, tikich Israela uchijí aina nuiya aajakui tawai. Nuiyag makichkish altarnum takastí tusaik makichkish tichamu aajakui.   <span class="verse" id="V14">14&#160;</span>Shiig dekanui, iina Apuji Jesusak Judá weantu aajakui, Moisesak sacerdote aidau takastinjin tiuwa nunak Judá weantunmaya takamainnak makichkish tichauwai.   </div><div class='p'> <span class="verse" id="V15">15&#160;</span>Juka shiig paantai, makichik sacerdote yamajam wantinka duka Melquisedec aajakua imana nu.   <span class="verse" id="V16">16&#160;</span>Chicham umiktinnum Leví weantu aina duke takastin atinme tibauwa nuiyachui, nigka sacerdote senchigtin ajumaish wajukashtin tuke pujuwa nuuwai.   <span class="verse" id="V17">17&#160;</span>Niina pachis Apajuí etsegtak:  </div><div class='q'>“Ametme sacerdote tuke pujutnumek, Melquisedec aajakua nujai betek”, tiuwai.   </div><div class='p'> <span class="verse" id="V18">18&#160;</span>Nuadui yaunchuk umiktin aajakua duka idaisamui, aents aidaunak yaimainchau asamtai.   <span class="verse" id="V19">19&#160;</span>Moisés chicham umiktajum tibauwa duka makichkish aentsnak pegkeg emachui, nunikmatai tikich nuna nagkaesau dekas pegkeg dakamu ajutjamui, nuadui Apajuiyaig jegainaji.   </div><div class='s'>Cristo dutikamua nuuwai tikich sacerdote takasajua nuna nagkaesauk </div> <div class='p'> <span class="verse" id="V20">20&#160;</span>Apajuik ni dutikatjai tibauwa nunak chicham yapajimainchauwai, tiuwai. Tikich sacerdote aidauk imatika chichagkaik adaikachbau ainawai.   <span class="verse" id="V21">21&#160;</span>Tujash Cristuk chicham yapajimainchauwai chichagká tibauwa nunú agagbaunum tawai:  </div><div class='q'>“Apu Apajuí nigki adaimas, mina chichamjunak yapajiashtatjai,  </div><div class='q'>ametme sacerdote tuke pujutnumek”, tiuwai.   </div><div class='p'> <span class="verse" id="V22">22&#160;</span>Nu aatus asamtai Jesús chicham apakbauwa nuuwai nagkamchaku chicham apakbau aajakua nuna nagkaesau dekas pegkeja duka.   <span class="verse" id="V23">23&#160;</span>Tikich sacerdote aidauk kuashat aajakajui tuke pujuchu asag.   <span class="verse" id="V24">24&#160;</span>Tujash Jesusak tuke jakashtin asa, tikichnakesh ni takaa nunak inagkeatkishtinai.   <span class="verse" id="V25">25&#160;</span>Nuadui niiyai tuke atinun uwemtikagtumainuk, jutii niiní yunumka Apajuiyaish jegajinig. Nigka tuke pujuuwa ibau asa Apajuin segatjamui.   </div><div class='p'> <span class="verse" id="V26">26&#160;</span>Nunin asa dekas sumo sacerdote ii atsumajakuitag duka Jesusai. Nigka pegkegmai, pegkegchaunash antiakchau, tudaugtin aidaujaish ijutkachu, iman asamtai Apajuí niinak dekas nayaimpia nuna yakiin apusauwai.   <span class="verse" id="V27">27&#160;</span>Nigka tikich sumo sacerdote aidau kashí kashinig kuntinun maa apeak, dekatkauk niina tudaujiná tsagkugnag, dui tikich aents aidau tsagkugnagtinjin apejakua nuninchauwai. Jesusak makichkia mantamdauwai ajumaish tuke jakashtinun, nigki tsagkamankauwai.   <span class="verse" id="V28">28&#160;</span>Moisés chicham umiktinun agajua nuiyan diisag sumo sacerdote atinun adayajakajua duka, aents kakaakchau aajakajui. Chicham umiktina nu nagkaemakiu ai, Apajuí chicham yapajimainchauwai, niina Uchijin sumo sacerdote atí, tusa adaikamua nuuwai dekas tuke pegkejak atinuk.   </div><ul class='tnav'>
<li><a href='index.htm'>Hebreos</a></li>
<li><a href='HEB06.htm'>&lt;</a></li>
<li><a href='HEB.htm'>7</a></li>
<li><a href='HEB08.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
