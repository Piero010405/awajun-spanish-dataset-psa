<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Génesis 11</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/GEN11.htm" />
</head>
<body>
<ul class='tnav'>
<li><a href='index.htm'>Génesis</a></li>
<li><a href='GEN10.htm'>&lt;</a></li>
<li><a href='GEN.htm'>11</a></li>
<li><a href='GEN12.htm'>&gt;</a></li>
</ul>
<div class="main">
 
<div class='chapterlabel' id="V0"> 11</div><div class='s'>Apajuí chichaman pachimkamu </div> <div class='p'> <span class="verse" id="V1">1&#160;</span>Nunú tsawantin ashí aents batsamajaku aina duka makichik chichamnak chichajaku ainawai.   <span class="verse" id="V2">2&#160;</span>Etsa minitaijiya nuni batsatu jiinag shima shimakua Sinar nugka pakajin wainkag nuwi batsamsajui.   </div><div class='p'> <span class="verse" id="V3">3&#160;</span>Makichik tsawantai ditá ditak chichainak: “Ladrillo najanka jinum jiya inagkagmi”, tusag kayajai takamainnak idayinak ladrillon ekenag takainak, cemento pachimja takamain atsau asamtai, pegkae jukiag nujai achimtikag ekenag takaidau.   <span class="verse" id="V4">4&#160;</span>Dutikainak: “¡Kaunatajum yaakat najanawagmi, dutikaku kumpin jiika, nuwi eke ekenkawa nayaimpinum iwakmi! ¡Ibau umiku asaja, eme anentsa diitai atin amí! Tuja pampagka tikich nugkanmak shimutsuk juwig tuke batsamsatin agmi”, tuidau.   </div><div class='p'> <span class="verse" id="V5">5&#160;</span>Tujash Apajuí Tuke Pujuu nugkanum taa diikma aents aidau yaaktamawag, kumpin muuntan apujawag batsamtiagtatman wainkauwai.   <span class="verse" id="V6">6&#160;</span>Nunik anentaimas: “Ditak makichik wegantu ainawai, antsag chichamnash makichik chichaman chichaaku ainawai, nuadui juna nagkama ijuntujag takainawai, tuja juna idaimitkamainuk shiig atsawai, tusa,   <span class="verse" id="V7">7&#160;</span>dekas akaetukmi, dutika ditá chichame pachimjukmi, dutika ajin pempeentunikiag antugdaimainchau wajastinme”, tiuwai.   <span class="verse" id="V8">8&#160;</span>Aatus tusa, Tuke Pujuu chichaman pachimjuk, ashí nugkanum dapampaak ishiakui. Dutikamu asag yaakat najantanak idaisaju ainawai.   </div><div class='p'> <span class="verse" id="V9">9&#160;</span>Nuadui nunú yaaktanak Babel adaikau ainawai. Wagki nunú nugkanum Tuke Pujuu aents aidaun chichaman pachimjuk dapampaak ashí nugkanum ishiaku asamtai.   </div><div class='s'>Sem wegantu aidau </div> <div class='r'>(1 Cr. 1.24-27)  </div><div class='p'> <span class="verse" id="V10">10&#160;</span>Juju aajaku ainawai Sema uchiji wegantu aidau. Apajuí yumin yutumtikag aents aidaun ijinauwa nunú jimag mijan nagkaemai, Sem niina mijanjin cien ejeyi pujus akiauwai niina uchijin Arfaxad.   <span class="verse" id="V11">11&#160;</span>Nuna akia nuigtushkam quinientos mijan pujusui. Tuja nuigtushkam uchiji aishmag aidaun, nuwa aidaujai akigkui.   </div><div class='p'> <span class="verse" id="V12">12&#160;</span>Arfaxad treinta y cinco mijanjin ejeyi pujus akiauwai Sélah.   <span class="verse" id="V13">13&#160;</span>Nuna akia nuigtushkam cuatrocientos tres mijan pujusui. Tuja nuigtushkam tikich uchiji aishmag aidaun, nuwa aidaujai akigkui.   </div><div class='p'> <span class="verse" id="V14">14&#160;</span>Sélah treinta mijanjin ejeyi pujus akiauwai Heber.   <span class="verse" id="V15">15&#160;</span>Nuna akia nuigtushkam cuatrocientos tres mijan pujusui. Tuja nuigtushkam tikich uchiji aishmag aidaun, nuwa aidaujai akigkui.   </div><div class='p'> <span class="verse" id="V16">16&#160;</span>Heber treinta y cuatro mijanjin ejeyi pujus akiauwai Péleg.   <span class="verse" id="V17">17&#160;</span>Nuna akia nuigtushkam pujusui cuatrocientos treinta mijan. Tuja nuigtushkam tikich uchiji aishmag aidaun, nuwa aidaujai akigkui.   </div><div class='p'> <span class="verse" id="V18">18&#160;</span>Péleg treinta mijanjin ejeyi pujus akiauwai uchiji aishmagkun Reú.   <span class="verse" id="V19">19&#160;</span>Nuna akia nuigtushkam pujusui doscientos nueve mijan. Tuja nuigtushkam tikich uchiji aishmag aidaun, nuwa aidaujai akigkui.   </div><div class='p'> <span class="verse" id="V20">20&#160;</span>Reú treinta y dos mijanjin ejeyi pujus akiauwai uchiji aishmagkun Serug.   <span class="verse" id="V21">21&#160;</span>Nuna akia nuigtushkam pujusui doscientos siete mijan. Tuja nuigtushkam tikich uchiji aishmag aidaun, nuwa aidaujai akigkui.   </div><div class='p'> <span class="verse" id="V22">22&#160;</span>Serug treinta mijanjin ejeyi pujus akiauwai uchiji aishmagkun Nacor.   <span class="verse" id="V23">23&#160;</span>Nuna akia nuigtushkam pujusui doscientos mijan. Tuja nuigtushkam tikich uchiji aishmag aidaun, nuwa aidaujai akigkui.   </div><div class='p'> <span class="verse" id="V24">24&#160;</span>Nacor veintinueve mijanjin ejeyi pujus akiauwai uchiji aishmagkun Térah.   <span class="verse" id="V25">25&#160;</span>Nuna akia nuigtushkam pujusui ciento diecinueve mijan. Tuja nuigtushkam tikich uchiji aishmag aidaun, nuwa aidaujai akigkui.   </div><div class='p'> <span class="verse" id="V26">26&#160;</span>Térah uchiji aidauk: Abram, Nacor, Harán aatus aajakui. Junak sesenta mijanjin ejeyi pujus akigkui.   </div><div class='s'>Térah wegantu aidau </div> <div class='p'> <span class="verse" id="V27">27&#160;</span>Juju aajaku ainawai Térah uchiji wegantu aidauk: Térah akiauwai Abram, Nacor, Harán aatus. Untsu Harán akiauwai Lotan.   <span class="verse" id="V28">28&#160;</span>Harágkak Caldea nugkanum yaakat Ur tutai nii akiinamua nuwi pujus, apaji Térah eke iwaku pujaig niyá jakauwai.   </div><div class='p'> <span class="verse" id="V29">29&#160;</span>Untsu Abram Sarain nuwatkauwai. Tuja Nacor nuwenauwai Milcájai. Milcák Harágkan nawanji iwai, Iscá tawa nuna kai aajakui.   <span class="verse" id="V30">30&#160;</span>Untsu Saraik kaga asa uchigtuchu aajakui.   </div><div class='p'> <span class="verse" id="V31">31&#160;</span>Térah caldeo aents aidau nugken yaakat Ur tutainum pujau ukuki Canaán nugkanum weuwai. Nuwi weak uchiji Abragkan, niina tijaji Lotjai ayauwai. Tuja nuigtushkam niina uchiji nuwen Sarain ayauwai. Tujash eke Canaán nugkanmak jegatsuk, yaakat Harán jegawag nuwi batsamsajui.   <span class="verse" id="V32">32&#160;</span>Nuwig batsamas Térah doscientos cinco mijanjin ejeyi pujus jakauwai.   </div><ul class='tnav'>
<li><a href='index.htm'>Génesis</a></li>
<li><a href='GEN10.htm'>&lt;</a></li>
<li><a href='GEN.htm'>11</a></li>
<li><a href='GEN12.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
