<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Levítico 16</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/LEV16.htm" />
</head>
<body>
<ul class='tnav'>
<li><a href='index.htm'>Levítico</a></li>
<li><a href='LEV10.htm'>&lt;</a></li>
<li><a href='LEV.htm'>16</a></li>
<li><a href='LEV19.htm'>&gt;</a></li>
</ul>
<div class="main">
 
<div class='chapterlabel' id="V0"> 16</div><div class='s'>Tudau tsagkugnagtasa <br/> maki makichik mijantin dutikajakbau </div> <div class='p'> <span class="verse" id="V1">1&#160;</span>Nunik Aarógka uchiji Tuke Pujuu pujamunum waikma jakagmatai, nuna pachis Tuke Pujuu Moisésan chichajak:   </div><div class='p'> <span class="verse" id="V2">2&#160;</span>“Aaknum tesaamu pegkejam tutaiya nuwi nunú tsawantai wayati tusa mamikiachbau aigkik, makichkish wayawaipa tusam amina yatsum Aarón ujakta. Wagki wika chicham umiktin agagbau arcanum egkeamu puja nuna dukutaijin pujajai, nuniau asan nuwi wi yujagminum wantintai jakai.   </div><div class='p'> <span class="verse" id="V3">3&#160;</span>“Tuja Aarón nuwi wayakug apeaku tudau tsagkugnagtinun toro tsakatan juki wayati, untsu mina anentag sujamun uwig tsakat aishmagkun juki waya, nuna apeak emematjiti.   <span class="verse" id="V4">4&#160;</span>Aarón nuwi wayatatus weakug dekatkauk maíti, nunik nuadui jáanch esajam lino apagbau sacerdote nugkutain nugkug, nuigtu wegamatai lino apagbaun wegamak, akachumtain akachuma, nuigtu atsejutai lino najanamun atsejuk wayati. Jujuwai jáanch dekas etegjamu Tuke Pujuujai chichastasa wayaku iwagmamtai aidauk.   </div><div class='p'> <span class="verse" id="V5">5&#160;</span>“Tuja ashí Israel aents aina nuna tudauji tsagkugnagtinun Aarón maa apeati tusa jimag chivon susagtatui. Tuja Apajuí anentag suwamua nuna makichik uwig tsakat aishmagkun Aarón maa nuna nejen ashí apeati.   <span class="verse" id="V6">6&#160;</span>Nuna dutika inagnak, nuadui Aarón niina tudauji nuigtu niina nuwe, uchiji aina nuna tudauji aidaujai tsagkugnagtinun toro tsakatan maa apeati.   <span class="verse" id="V7">7&#160;</span>Tuja nunú jimag chivon aishmagkun juki aak pegkejam aakmakbauwa nuna agaaji peeja tenteamua nuwi waya aaka waitijin jegantatak Tuke Pujuu emtin ejentati.   </div><div class='p'> <span class="verse" id="V8">8&#160;</span>“Dutikamtai chivo jimaja nuwiyash tuki midaush ati tuja Azazeldaush tuki ati nuna kaya jimajan juki nujai dekaati.   <span class="verse" id="V9">9&#160;</span>Tuja nunú chivo midau atata nunak tudau tsagkugnagtinnum Aarón maa apeati.   <span class="verse" id="V10">10&#160;</span>Untsu chivo Azazeldau atata nunak mautsuk iwakun juki tudaun tsagkugtamjati tusag Apajuí emtin ejentattawai. Nuna dutika nuadui jiiki uwegshunum Azazel pujamunum awemattawai.   </div><div class='p'> <span class="verse" id="V11">11&#160;</span>“Nuna Aarón niina tudauji nuigtu niina nuwe, uchiji aina nuna tudaujijai tsagkugnagtinun toro tsakatan suwenum tsupik maa apeati.   <span class="verse" id="V12">12&#160;</span>Nuna dutika Apajuíjai chichaaku waitai aak pegkejam aakmakbaunum, dekatkau wayamua nunú ‘pegkejam’ tutaya nuwi kugkuin incienso chimpia apetainum jii kaiji kuntin apetainmaya yajuaka chimpiamu eketa nuna jukiti. Dutika nuigtushkam kugkuin incienson atsaaki juki nunú aaknum tesaamu jáanch ejatuamua nunú ‘shiig pegkejam’ tutaya nuwi awayati.   <span class="verse" id="V13">13&#160;</span>Dutika wisha wainai jii kegamunum kugkuin incienson utsaati. Dutikam nunú bukuitamu arca dukutain ijiati. Nunú bukuituk ijia ejaku asamtai, wi nuwi wantintaishkam Aarógkak jakashtatui.   </div><div class='p'> <span class="verse" id="V14">14&#160;</span>“Tuja nuigtushkam toro tsakata numpen ujumak juki, tsajam uwejen inua, arca dukutaiji yantamen makichkia pegashmag ukatkati, dutika tikich yantame eem awa nuna sieteya imania pegashmag ukatkati.   <span class="verse" id="V15">15&#160;</span>Nuna dutika aents aina nuna tudauji tsagkugnagtinun chivon maattawai. Dutika nuna numpen juki aak pegkejam Apajuíjai chichatainum tesaamu shiig pegkegma nuwi awayattawai. Nuwi awaya arca dukutaiji tuntupen ukatuk, nuadui eemshakam ukatkattawai, yaunchuk toro tsakata numpegai ukatkama dutiksag.   <span class="verse" id="V16">16&#160;</span>Nuna dutika Israel aents aidau pegkegchau takamsamuji aidau tsagkugnagmatai, nuadui nunú aak pegkejam Apajuíjai chichatai aakmakbau, dita katseken pegkegchau wajas awa nuna iwajattawai.   </div><div class='p'> <span class="verse" id="V17">17&#160;</span>“Tuja tudau tsagkugnagtinnum takak, aak pegkegma nuwi Aarón waya pujau eke jiintsaigkik, makichik aentskesh aak pegkegma nuwi jegantag pujusainmegka. Nuna dutika Aarón niinu, niina nuwenu, niina uchiji aidaunu, nuigtu ashí Israel aents aina nunú pegkegchau takasbauji aidau tsagkugnagtinun ashí umika,   <span class="verse" id="V18">18&#160;</span>jiinki Apajuí emematku patasa apetai najanamu altar puja nuna iwajatatus wetatui. Nunik toro tsakata numpen chivo numpejai ujumak juki incienso patai apetaiya nuna tsakaji ipak usumat wagaku aina nuna ukatkattawai.   <span class="verse" id="V19">19&#160;</span>Tuja altar puja nuna niina tsajam uwejen numpan inua sieteya imania ukatkati. Aatus Israel aents aidau pegkegchau takasbaujin altar pegkegchau wajas awa nuna iwajattawai.   </div><div class='s'>Uwejush aents atsamunum chivo awemamu </div> <div class='p'> <span class="verse" id="V20">20&#160;</span>“Dutika aak pegkejam Apajuíjai chichataiya nuna, altar puja nujai Aarón ashí iwajug, nuadui chivo iwaku ukukbau utitajum tima itawagmatai jukittawai.   <span class="verse" id="V21">21&#160;</span>Dutika nuna kuntinu buuken achika pujus, Israel aents aidau pegkegchau takasbaujin tuja Apajuí antugtsuk intimjukbau aidaun aatus ashí etsegtumagtatui. Dutika ashí pegkegchau aina nunak chivo buuken utuatkattawai, dutikamtai makichik aents nuna juki uwegshunum ejegan atia akupkati.   <span class="verse" id="V22">22&#160;</span>Dutikam nunú chivo uwejush aents atsamunum megkagak, ashí ditá pegkegchauji aidaunak yajuak ajapattawai.   </div><div class='p'> <span class="verse" id="V23">23&#160;</span>“Nuna dutika nunú aak pegkejam aakmakbaunum Aarón waya jáanch lino apagbau nugkuagbaujin awimak ukuktatui. Wagki nunú jáanchik nuwi tuke ukutai asamtai.   <span class="verse" id="V24">24&#160;</span>Dutika nuwig yuminum nijamag sacerdote nugkutai jáanch shiig iwajamun nugkuja, nuna agájin jiinki niina tudauji tsagkugnagtinnum, tuja Israel aents aidau tudauji tsagkugnagtinjai kuntinun maa nuna nejen ashí apeak emematjittawai. Nuna dutikamtai ditá tudaujig tsagkugnagtatui.   <span class="verse" id="V25">25&#160;</span>Tudaun tsagkugtugti tusa kuntin maa apeamua nuna wiyajinak altarnum patai apeati.   </div><div class='p'> <span class="verse" id="V26">26&#160;</span>“Aents chivon juki, uwegshunum akupkatatus weuwa duka aakmaja batsatbaunmak eke tatsuk, jáanchjin dijag niishkam, mai, nuadui wayati.   </div><div class='p'> <span class="verse" id="V27">27&#160;</span>“Tuja tudau tsagkugtugti tusa toro tsakat chivojai maa apeaku nuna numpe juki, aak pegkegma nuwi awayamua nunak, duwape, neje beseku aina nujai ijumag juki aents batsatbaun ukumtiki apeatnume.   <span class="verse" id="V28">28&#160;</span>Aents nuna apeatta duka jáanchjin dijag niishkam mai, nuadui aents batsatbaunum wayati.   </div><div class='p'> <span class="verse" id="V29">29&#160;</span>“Tuja jujuwai dekas atum chicham umiktin tuke atina nunú. Nantu sieteya nunú taka, tsawan diez tsawagtata nuadui, atumek ijagmajum yujumak yutsuk pujustajum, nuniakjum takatjumesh takatsuk ashí idaisatajum. Atum nuniagmin aents tikich nugkanmaya aidau atumjai pujuidauk ditashkam dutiksag umiktinme.   <span class="verse" id="V30">30&#160;</span>Nunú tsawantai sacerdote wi pujamunum taa, atum pegkegchau takamsamunum tsagkugnagtinun segattatui, nuadui tsagkugnagjum agkan juwaktatjume.   <span class="verse" id="V31">31&#160;</span>Juju chicham umiktina juka tuke asatnai, nuniau asamtai, nunú tsawanta nuaduik atumek ayamkujum ijagmajum yujumak yutsuk pujuttagme.   </div><div class='p'> <span class="verse" id="V32">32&#160;</span>“Tuja atumi apa sumo sacerdoteya nujai yapajinatnunak wi etegkattajai. Tuja atumi tudaujum tsagkugnagtinnumash wajina dutikattawa nunashkam betekmas umikti tusan, wi niinak inajai. Tuja nii sacerdote nugkutaiji jáanch puju lino apagbaun nugkugtatui.   <span class="verse" id="V33">33&#160;</span>Nuna nugkuja aak pegkegmanum waya, tikich tesaamu shiig pegkegma nuna iwajug pegkeg awajsattawai. Dutikak altarnashkam iwajug pegkeg awajsattawai. Sacerdote dutikatta nunú dita pegkegchau takamsamujinak, tuja ashí Israel aents aidau pegkegchau takamsamujinashkam tsagkugnajagtatui.   <span class="verse" id="V34">34&#160;</span>Pegkegchau takasbaunum tsagkugnagtag tuinakug, juju chicham umiktina juna umiak maki makichik mijanai makichkia dutikatnume”, tiuwai.  </div><div class='p'>Aatus Apajuí Moisésan tibaunak imatiksag Aarón umikui.   </div><ul class='tnav'>
<li><a href='index.htm'>Levítico</a></li>
<li><a href='LEV10.htm'>&lt;</a></li>
<li><a href='LEV.htm'>16</a></li>
<li><a href='LEV19.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
