<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 1 Samuel 31</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/1SA31.htm" />
</head>
<body>
<ul class='tnav'>
<li><a href='index.htm'>1 Samuel</a></li>
<li><a href='1SA28.htm'>&lt;</a></li>
<li><a href='1SA.htm'>31</a></li>
<li><a href='2SA01.htm'>&gt;</a></li>
</ul>
<div class="main">
 
<div class='chapterlabel' id="V0"> 31</div><div class='s'>Saúl niina uchiji aidaujaí ijinamu </div> <div class='p'> <span class="verse" id="V1">1&#160;</span>Israel aents aidau Guilboa mujanum batsatun filisteo aidau jetekag amuinam pisajajui.   <span class="verse" id="V2">2&#160;</span>Nunik pisajagmatai, filisteo aidau Saúlan niina uchiji aidaujai pataetukajui. Dutika amaigkag kampatum uchiji: Jonatán, Abinadab, Malquisúa aatus aajakua nunak ashí kajegkajui.   <span class="verse" id="V3">3&#160;</span>Dutika ukuinak Saúlan tuwajuk flecha nagkimin aidau nagkiawag ijuajui. Dutika ijum shiig senchi ishamkauwai.   <span class="verse" id="V4">4&#160;</span>Nuniak niina uyunak maanitai aidaun yajuak takus wekaenun chichajak:  </div><div class='p'>“Puyagjum jukim mantuata, filisteo pegkegchaun takau aina nunú kaunawag mantuawag dushiktujainum”, tau.  </div><div class='p'>Tutai: “¡Atsa wika maashtatjame!” tiuwai. Nunak ishamau asa tiuwai. Tama Saúl niina puyagjin juki awajai iyaak awagkemtukui.   </div><div class='p'> <span class="verse" id="V5">5&#160;</span>Nunik jakamtai niina uyunnushkam nunisag niina puyagjinak awagkemtuk jakauwai.   <span class="verse" id="V6">6&#160;</span>Nunik niina uchiji kampatum, tuja niina uyunin aatus ashí niina aentsji pisagchaju aidaujai jinawajui.   </div><div class='p'> <span class="verse" id="V7">7&#160;</span>Nunikagmatai tikich Israel aents aidau muja awin batsatu tuja Jordágka amain batsatushkam Israel aidauk filisteon ishamainak pisajaje. Tuja Saúlnak uchijijai amukaje tabaun antukag, yaaktajin ukuinak ditashkam pisajajui. Nunik pisajagmatai filisteo aidau nunú yaakat aidaunum dita akiinawag batsamsajui.   </div><div class='p'> <span class="verse" id="V8">8&#160;</span>Nunikag kashinia duwi filisteo aidau aents jinaun wajiji aidaun yajutkagtatus shimutuk yujagkama Saúla iyashi, uchiji iyashi aidaujai muja Guilboanum batsatun wainkajui.   <span class="verse" id="V9">9&#160;</span>Dutika wainkag Saúla buuken tsupijuk jujuinak, tuja niina maanitaiji aidaunashkam yajutkajui. Dutikawag ashí ditá yaaktaji aidaunum, ditá apajuímtaiji jegamjukbau aina nuwi aents aidau ijumjajum, Saúlak jakae tusajum etsegkatajum tusa akatmamag ishiakajui.   </div><div class='p'> <span class="verse" id="V10">10&#160;</span>Nuna dutikawag duwi pujus Saúla maanitaiji aidau yajuakbaun ditá apajuímtaiji Astarté jegagkamunum awayawajui. Tuja niina iyashinak, uchiji iyashi aidaujaí jukiag yaakat Bet-san tutai peejamunum nuwi nenajag idaisajui.   <span class="verse" id="V11">11&#160;</span>Nuna dutikawagbaun Israel aents aidaun Galaad nugkanum yaakat Jabes batsamin aidau dekawajui.   </div><div class='p'> <span class="verse" id="V12">12&#160;</span>Nuna dekawag aents wajiu aidau etegdaijag jiinag kashi shima shimakua yaakat Bet-san jegawajui. Nunikag Saúla iyashin, uchiji iyashi aidaujai nenajam aun kuwaki yajuakag Jabes ejegawajui. Dutikawag nuwi apeawajui.   <span class="verse" id="V13">13&#160;</span>Untsu ukunchi aidaun jukiag numi wajautin ukusajui. Dutika ukusag wake besemag dekapenak, siete tsawan yujumka yutsuk ijagmawag batsamsajui.  </div><ul class='tnav'>
<li><a href='index.htm'>1 Samuel</a></li>
<li><a href='1SA28.htm'>&lt;</a></li>
<li><a href='1SA.htm'>31</a></li>
<li><a href='2SA01.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
