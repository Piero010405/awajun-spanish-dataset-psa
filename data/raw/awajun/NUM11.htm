<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Números 11</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/NUM11.htm" />
</head>
<body>
<ul class='tnav'>
<li><a href='index.htm'>Números</a></li>
<li><a href='NUM10.htm'>&lt;</a></li>
<li><a href='NUM.htm'>11</a></li>
<li><a href='NUM12.htm'>&gt;</a></li>
</ul>
<div class="main">
 
<div class='chapterlabel' id="V0"> 11</div><div class='s'>Apajuí Israel aents aidau yuwatnun nejen susattajai tibau </div> <div class='p'> <span class="verse" id="V1">1&#160;</span>Makichik tsawantai Israel aents aidau senchi waituinak, Tuke Pujuun pegkegchaun chichajuidau. Nuna Tuke Pujuu antuk senchi kajeka ditan ijinatatus jii kegaun dita batsatbaun tentea ajunjauwai.   <span class="verse" id="V2">2&#160;</span>Dutikam nuna ishamainak Moisés ayamjutpakti tusag untsuidau. Imatiagtai Moisés ditá pachis Tuke Pujuun segauwai. Dutikam jii kegau kajinkauwai.   <span class="verse" id="V3">3&#160;</span>Nuadui nunú nugka daajig Taberá<a href="#FN1" class="notemark">*<span class="popup">“Taberá” tawa duka hebreo chichamnumak “jii kegau ishamain” taku tawai.</span></a> adaikamu aajakui, wagki nunú nugkanum Tuke Pujuu ditá ijinatatus jii kegaun ajunjau asamtai.   </div><div class='p'> <span class="verse" id="V4">4&#160;</span>Tuja Israel aents aidaujai tikich aents aidau pachiinak yujaidauk ayatak yutanak anentaimtujaku ainawai. Nuniagtai Israel aents aidaushkam ditajai betek buu buuttajai pegkegchaun chichainak:  </div><div class='p'>“¡Yaki nejenash ii yuwatnunash amastí!   <span class="verse" id="V5">5&#160;</span>¡Egipto batsamsaik namak akikchau yuyag nunú anentaimtaji! Nuigtushkam pepino aidau, melón aidau, puerro aidau, cebolla aidau, ajo aidau yuu ayaji.   <span class="verse" id="V6">6&#160;</span>Tujash yamaik juwig nujantai jinaji, tikich yutaigkesh atsawai ¡ima maná yusaik yujaji!” wajaidau.   </div><div class='p'> <span class="verse" id="V7">7&#160;</span>Nunú manák culantron jigkayijai betekmamtin aajakui, untsu niimeg culantro puwaji pauja numamtin aajakui.   <span class="verse" id="V8">8&#160;</span>Maná kugkuntig harina aceitejai pachimja torta najanamun kugkuntijai betek aajakui. Nuna Israel aents aidau agá jiinag juukag dekegkag pagjai betekmamtinun inajujaku ainawai.   <span class="verse" id="V9">9&#160;</span>Tuja duka dita aakmaja batsatbaunum kashi yumi sajatbaunum kakegajakui.   </div><div class='p'> <span class="verse" id="V10">10&#160;</span>Israel aents aidau maki makichik uchiji aidaujai ditá jeen waitinum batsamas buutuidaun Moisés antukui. Nuniagtai Tuke Pujuu senchi kajekui. Tuja Moiséschakam chicham patatbau asa, ditá apuji atanak dakitjauwai.   <span class="verse" id="V11">11&#160;</span>Nunik Tuke Pujuun chichajak:  </div><div class='p'>“¿Wisha itugkamu asamea wi amina inakmetag nunin aish, imatikamesh waitkajame? ¿Wagka juju aents aidaush minai sujuamesh ame yajuaka emata tusamesh waitkajame?   <span class="verse" id="V12">12&#160;</span>Uchi piipich muntsuaku minaaki jutayama numamtuk jukim, dita apachji aajaku aina nunú nugka anagkuawaitam nuwi ame ejegata tujutminum tusanuk wika ditá apajigkesh, tuja ditá dukujigkesh atsujai.   <span class="verse" id="V13">13&#160;</span>¿Wisha tuwiyanak neje jukinush juju aents aidau yuwawagtinnash susagtaja? Mina tajutuawag buu buuttajai chichagtuinak: ‘Neje ii yuwatin sukagtusta’, tujutuinawai.   </div><div class='p'> <span class="verse" id="V14">14&#160;</span>“Tuja wika mina senchigjaigkik juju aents aina nuna yajuaknuk wemaitsujai, wagki juka takatak shiig múuntai.   <span class="verse" id="V15">15&#160;</span>Tuja jutika waitkaju pujutnaitkumek, waitu pujuti tujuttsuk dekaskenum minash wait anenjakmek mina pujutjuk jujutkita. Dutijuawamin waitu pujumainaitag nuna dekas ayamsatjai”, tiuwai.   </div><div class='p'> <span class="verse" id="V16">16&#160;</span>Tusa tutai Tuke Pujuu niina ayaak:  </div><div class='p'>“Israel aentsu apuji múun aidau ame wainbau chichame antugtai aidau setenta aents yajuakam aak Apajuíjai chichatai carpa aakmakbauwa nuwi ikaunmam dakagsata.   <span class="verse" id="V17">17&#160;</span>Nuwi wi taan amejai chichastajai, nuniakun mina Wakanig aminí awa nuna Israel aents aidaun apuji aidaunash susatjai, dutikam dita aents aidau kuitabaunum yaimpaktinme. Nuadui amekek waittsashtatme.   <span class="verse" id="V18">18&#160;</span>Tuja aents aidau ujakta kashin nejen yuwawagtatui, nuniktin asag yamai ditá pegkegchaujin iwagmamkatnume. Dita buu buuttajai chichainak: ¡Nejesh akuig yumainaitji! ¡Egipto nugkanum ima shiig pujuyaji! wajainawai.  </div><div class='p'>“Imatuidau asagmatai, nejen yuwatnume tusan kashin susagtatjai.   <span class="verse" id="V19">19&#160;</span>Wika ditanak makichik tsawantai, jimag tsawantai, cinco tsawantai, diez tsawantai, nuniachkush veinte tsawantai yumainnakek susashtatjai.   <span class="verse" id="V20">20&#160;</span>Ditak makichik nantu nejenak yuu batsamiagtatui, imatika yuu batsatu asag yawetug tsumiagtatui, wagki wi kuitamsam yujayatak dakitjujag mina emtijui buu buuttajai chichainak: ‘Egipto nugkanum batsatuti jiinjauwaitag duwi nagkamsa yaunchuk Egipto batsamsa waitin aayag nuni senchi waitiaji’ wajaidau asagmatai”, tiuwai.   </div><div class='p'> <span class="verse" id="V21">21&#160;</span>Tusa tutai Moisés Apajuín ayaak:  </div><div class='p'>“Aents múun maanimain aidau wijai yuja duka seicientos mil ainawai. Imania dusha ¿Amesh itugkamea makichik nantuish nejesh ayujush pujuttame?   <span class="verse" id="V22">22&#160;</span>¿Tuwi ayawa uwig aidaush, baka aidaush, nunú maa aents aidau ashí ayugmainush? Nayantsanmaya namak aidau ashí yajuaka suwakuish makichkish ejemaitsu imanush”, tiuwai.   <span class="verse" id="V23">23&#160;</span>Tutai Tuke Pujuu ayaak:  </div><div class='p'>“¿Amek mina senchijuk piipichik diyam? ¡Tuja wi taja dusha uminkatpash, atsa uminkashtimpash duka yamai wainkattame!” tiuwai.   </div><div class='s'>Israel aentsu apuji múun <br/> setenta aajaku aidau <br/> profetajai betek chichakagbau </div> <div class='p'> <span class="verse" id="V24">24&#160;</span>Tusa timatai Moisés agá jiinki, Tuke Pujuu tibaun imatiksag aents aidaun ujakui. Dutika nuadui Israel aentsu apuji múun aidaun setenta, aak pegkejam aakmakbaun tentea ijumjauwai.   <span class="verse" id="V25">25&#160;</span>Dutika ijumjamtai Tuke Pujuu yujagminum pachitkau akaiki Moisésjai chichasui. Nunik duwi Wakani Pegkeji Moisésai aun ujumak juki, setenta aents Israel aentsu apuji múun aidaun tinamkauwai. Dutikam Apajuí Wakani ditai pujugsam profetajai betek chichatan nagkamawajui. Tujash duka makichkia nunik nagkaemakiuwai ataktuk nunikchauwai.   </div><div class='p'> <span class="verse" id="V26">26&#160;</span>Setenta aentsun Moisés etegkauwa nuwiya jimag Eldad daagtin Medad daagtinjai, ditak aak pegkegmanmak wetsuk, dita batsatbaunum juwakajui. Nuwi batsatunak Apajuí Wakani egkemtujam ditashkam profeta chichamaina betek chichainau.   <span class="verse" id="V27">27&#160;</span>Nunik chichagtai makichik uchi tupikaki, Moisésan ujaktatus weuwai. Nunik ujaak:  </div><div class='p'>“Eldad Medadjai dita batsatbaunmak pujusag profetajai betek chichagmae”, tau.   </div><div class='p'> <span class="verse" id="V28">28&#160;</span>Tusa tutai Nun aajakua nuna uchiji Josué datsauch asag Moisésan yaijakua nunú chichaak:  </div><div class='p'>“¡Mina apujuh Moisésah, chichakainmegka tusam tita!” tiuwai.   <span class="verse" id="V29">29&#160;</span>Tusa tama Moisés ayaak:  </div><div class='p'>“¡Minak akasmatjukaipa! Dekas itugkag ashí aents aina nuna Apajuí niina Wakanin susa, dutikawajam ashí profeta aanum tajai”, tiuwai.   </div><div class='p'> <span class="verse" id="V30">30&#160;</span>Nuna tusa Moisés Israel aentsu apuji múun aidaujai waketug ditá batsamtaijin shiyakajui.   </div><div class='s'>Tuke Pujuu Israel aents aidaun codornisan ishitkamu </div> <div class='p'> <span class="verse" id="V31">31&#160;</span>Nayantsanmayan Tuke Pujuu dasen dasenmikakui, dutikam nunú dase codornisan shiig kuashat ikaunmakui. Nunú dita aakmaja batsatbaunum tentea nuna yantamen nagkamas kakegak makichik tsawantai jegamainnum nagkankauwai. Imaniku asa makichik metro tumainun dupai asauwai.   <span class="verse" id="V32">32&#160;</span>Imaniku asamtai nunú tsawantin nagkamawag, kashish, tsawajash codornisnak juu batsatu. Tuja ashí aents aidau juukajui. Imatikaidau asag dieza imajin ijumjag utuakajui, dutikawag dita batsatbau yantamen batsakajui jujukti tusag.   <span class="verse" id="V33">33&#160;</span>Nuna codornisa yuwawag eke amuinachunak Tuke Pujuu ditan kajejuk suwimka susa shiig kuashat ijinauwai.   <span class="verse" id="V34">34&#160;</span>Dutika Tuke Pujuu ijinau asamtai, nunú nugka daajin Quibrot-hataavá<a href="#FN2" class="notemark">†<span class="popup">“Quibrot-hataavá” tawa duka “aents ayatak yutanak anentaimtin aidau jinawajun ukusagbau” taku tawai.</span></a> adaikau ainawai. Wagki aents aidau ayatak yutanak anentaimtujaku aidau jinawagmatai, nunú nugkanum ukusaju asag.   </div><div class='p'> <span class="verse" id="V35">35&#160;</span>Tuja Israel aents aidauk Quibrot-hataavá batsatu jiinag shima shimakua Hazerot jegawajui. Nunikag nuwi batsamsajui.   </div><ul class='tnav'>
<li><a href='index.htm'>Números</a></li>
<li><a href='NUM10.htm'>&lt;</a></li>
<li><a href='NUM.htm'>11</a></li>
<li><a href='NUM12.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V3">11:3</a>
<span class="ft">“Taberá” tawa duka hebreo chichamnumak “jii kegau ishamain” taku tawai.</span></p>
<p class="f" id="FN2"><span class="notemark">†</span><a class="notebackref" href="#V34">11:34</a>
<span class="ft">“Quibrot-hataavá” tawa duka “aents ayatak yutanak anentaimtin aidau jinawajun ukusagbau” taku tawai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
