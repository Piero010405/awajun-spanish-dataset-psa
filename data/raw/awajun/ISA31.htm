<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Isaías 31</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ISA31.htm" />
</head>
<body>
<ul class='tnav'>
<li><a href='index.htm'>Isaías</a></li>
<li><a href='ISA30.htm'>&lt;</a></li>
<li><a href='ISA.htm'>31</a></li>
<li><a href='ISA32.htm'>&gt;</a></li>
</ul>
<div class="main">
 
<div class='chapterlabel' id="V0"> 31</div><div class='s'>Egiptunmaya suntag aidau ayamjutpakagtatui tinu aidau pachisa ujakbau </div> <div class='q'> <span class="verse" id="V1">1&#160;</span>Egipto nugkanmaya aidaun caballoji maanitai aidau kuashat,  </div><div class='q'>tuja carrojishkam imanisag asagmatai,  </div><div class='q'>Israel aents aidauk dita yaimpaktinme tusag  </div><div class='q'>shimutuina nunak wait anentuinajai,  </div><div class='q'>wagki Israel aents aidau ememattai  </div><div class='q'>Tuke Pujuu pegkegma nunú yaimpakti tusag,  </div><div class='q'>niina segamainun idayinak wainak yujau asagmatai.   </div><div class='q'> <span class="verse" id="V2">2&#160;</span>Tujash Apajuík makichkish tsanushtayai,  </div><div class='q'>iman asa suwimkan sukagtinai,  </div><div class='q'>tuja nii dutikatjai tibaun yapajiag idaichauwai,  </div><div class='q'>betek uminai.  </div><div class='q'>Apajuík aents pegkegchaun takau aidaun  </div><div class='q'>yayaunak suwimkan susa ijinatnai.   </div><div class='q'> <span class="verse" id="V3">3&#160;</span>Egiptunmaya aidauk Apajuíchu ainawai,  </div><div class='q'>ditak aents ainawai;  </div><div class='q'>tuja caballoji aidaushkam iyashtin ainawai, wakankesh ainatsui.  </div><div class='q'>Tuke Pujuu ditanak suwimkan susattawai.  </div><div class='q'>Nuadui Israel aents aidauk ya ditan ayamjawa  </div><div class='q'>nujai betek suwimkan jukiag jinawagtatui.   </div><div class='q'> <span class="verse" id="V4">4&#160;</span>Tuja Tuke Pujuu chichagtak tujutmae:  </div><div class='q'>“León uwijan maamtai, uwijan kuitamin aidau tuwakag,  </div><div class='q'>senchi untsumkag leónkan uwakatajtakush  </div><div class='q'>uwakmainchau ainawai.  </div><div class='q'>Numamtuk Tuke Pujuu ashí senchigtina nunú taattawai muja Siógnum  </div><div class='q'>niina aentsji aidaun ayamjuktatus.   </div><div class='q'> <span class="verse" id="V5">5&#160;</span>Tuja chigki nanaak wekagas  </div><div class='q'>niina uchijin kuitamama numamtuk,  </div><div class='q'>Tuke Pujuu ashí senchigtina nunú  </div><div class='q'>Jerusalégnak kuitamak uwemtikattawai,  </div><div class='q'>dutika ayamjuk agkanmitkattawai.”   </div><div class='q'> <span class="verse" id="V6">6&#160;</span>Nuadui Israel aents aidauwah,  </div><div class='q'>atum tudau, chicham imtimkiu akugmesh,  </div><div class='q'>ataktu Apajuí umigkatajum.   </div><div class='q'> <span class="verse" id="V7">7&#160;</span>Wagki atum aidautijum,  </div><div class='q'>oro, plata aidaujai atum dakumka najanamu aidau  </div><div class='q'>emematjum nunú idaisagminig,   </div><div class='q'> <span class="verse" id="V8">8&#160;</span>asirianmaya aents aidauk ijina utsam agtatui,  </div><div class='q'>tujash nunak aents aidauk ijinashtatui,  </div><div class='q'>ayatak maaniamun ishamainak pisajagtatui,  </div><div class='q'>tuja datsauch maanitan yacha aidaush  </div><div class='q'>wainka inaku waitkatai wajasagtatui.   </div><div class='q'> <span class="verse" id="V9">9&#160;</span>Tuja dita apujig nuna ishamak tupikaki jiinkittawai,  </div><div class='q'>tuja suntaja apuji aidaushkam banderajinak ukuinak pisajagtatui.  </div><div class='q'>Tuja junashkam Apajuí chichaak:  </div><div class='q'>“Niina shiwaaji aidaun suwimak susatnujig  </div><div class='q'>Jerusalégnum umikbau awai”, tawai.   </div><ul class='tnav'>
<li><a href='index.htm'>Isaías</a></li>
<li><a href='ISA30.htm'>&lt;</a></li>
<li><a href='ISA.htm'>31</a></li>
<li><a href='ISA32.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
