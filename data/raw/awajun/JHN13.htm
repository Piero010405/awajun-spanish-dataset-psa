<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Juan 13</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JHN13.htm" />
</head>
<body>
<ul class='tnav'>
<li><a href='index.htm'>Juan</a></li>
<li><a href='JHN12.htm'>&lt;</a></li>
<li><a href='JHN.htm'>13</a></li>
<li><a href='JHN14.htm'>&gt;</a></li>
</ul>
<div class="main">
 
<div class='chapterlabel' id="V0"> 13</div><div class='s'>Jesús jintintaiji aidau nawe nijatkamu </div> <div class='p'> <span class="verse" id="V1">1&#160;</span>Pascua fiestamtai eke jegatsaig, Jesús ni Apajin weaku ju nugka ukuktinji hora jegaun dekau asa, ni jintintaiji aidaun ju nugka jui pujus aneejakbaujinak, imatiksag inagnamunmash aneamujin iwaintukui.   </div><div class='p'> <span class="verse" id="V2">2&#160;</span>Nunik agkú yuamunum Judas Iscariote Simogkan uchijiya nuna, Jesús sujutnum Iwanch anentaimtijauwai.   <span class="verse" id="V3">3&#160;</span>Jesusak Apají ashí wají niiní idaitusbauwa nuna, nuigtú Apajuijai pujau tauwa nunash, nuigtushkam Apajuiyai waketa nunashkam dekau asa;   <span class="verse" id="V4">4&#160;</span>agkú yuamunum wajakí jaanch awantak nugkuagbaujin awimak toalla juki itipjuauwai.   <span class="verse" id="V5">5&#160;</span>Nunik bandejanum yumin yajaa, niina jintintaiji aidau nawe nijattan nagkamau, dutika toalla itipjuamujiya nujai ujugtuk emau;   <span class="verse" id="V6">6&#160;</span>dutikau asa Simón Pedronashkam jegantau, dutikam ni chichaak: —¿Apuh, ameká mina daweg nijatjugtatam? tau.   </div><div class='p'> <span class="verse" id="V7">7&#160;</span>Tutai Jesús ayaak: —Wi jutikag juka yamaikik dekatsme, tujash dui dekaattame, tiuwai.   </div><div class='p'> <span class="verse" id="V8">8&#160;</span>Tusa tama Pedro chichaak: —Apuh, amek mina dawejuk tuke nijatjugchattame, tiuwai.  </div><div class='p'>Tutai Jesús ayaak: —Amina nawemin wi nijagchamtaig, amek wijaig ijunmaitsume, tau.   </div><div class='p'> <span class="verse" id="V9">9&#160;</span>Tama Simón Pedro chichaak: —¡Untsu apuh, imá dawejuk nijatsuk, uwejush nijatjakum, buukjushkam nijatjugta! tiuwai.   </div><div class='p'> <span class="verse" id="V10">10&#160;</span>Tutai Jesús ayaak: —Mainua duka nuigtú nijamagtasag atsumatsui, ayatak naweeg nijatam amainai; wagki ashí iyashiya duka tsuwatchau asamtai, numamtuk atumek tsuwatchau ainagme, tujash ashí tsuwatchauk ainatsjume, tiuwai.   </div><div class='p'> <span class="verse" id="V11">11&#160;</span>Jesusak dekau ya sujuktatua nunak, nuadui: “Ashí tsuwatchauk ainatsjume”, tiuwai.   </div><div class='p'> <span class="verse" id="V12">12&#160;</span>Dutika, ashí nawen nijatuk, jaanchjin juki wakitki mesanum jegantá chichaak: —¿Atumesh dekagmek wi jutikajim jusha?   <span class="verse" id="V13">13&#160;</span>Atumek minak Maestro nuigtú Apú tujutjume, duka dekas iman asamtai tujutjume.   <span class="verse" id="V14">14&#160;</span>Wi Maestroitkun nuigtush Apuitkun atumi nawemin nijatjajime, atumesh junisjumek atumin kakagchaujum pempeentunikjum iwaintuniktajum.   <span class="verse" id="V15">15&#160;</span>Wi jutikag junak, atumesh jutiksagmek takastajum tusan iwaintakun jutikajime.   <span class="verse" id="V16">16&#160;</span>Dekas tajime, inakak apujin nagkaesauchui, awemamua dushakam awekagtiuwa nuna nagkaesauchui.   <span class="verse" id="V17">17&#160;</span>Ju aina ju dekaajum atumesh dutiksagmek takaakjumek shiig aneasjum pujustin ainagme.   </div><div class='p'> <span class="verse" id="V18">18&#160;</span>Junak ashí atumin takun tatsujime, wika dekajai ya aidauna etegjauwaitja nunak; tujash Agagbauwa nui: “Wijai pagkan yuwa nuiyag pempeentugkittawai”, tawa nu uminkattawai.   <span class="verse" id="V19">19&#160;</span>Yamai nagkamsanuk, eke jegatsaig tajime, wagki nunú tsawan jegakui, dekas Apajuí Uchijimpapita tujutminjum tau asan.   <span class="verse" id="V20">20&#160;</span>Dekas tajime, wi awemamun jukitta duka, mina jujuinawai, mina jujuina dushakam, mina awetiuwa nuna juinawai.   </div><div class='s'>Jesús Judas sujam atin etsegkamu </div> <div class='r'>(Mt. 26.20-25; Mr. 14.17-21; Lc. 22.21-23)  </div><div class='p'> <span class="verse" id="V21">21&#160;</span>Jesús nuna tii, shiig senchi wake besemag dekapjauwai, nunik chichaak: —Dekas tajime, atum ainajum juiyag makichik minak sujutkattawai, tau.   </div><div class='p'> <span class="verse" id="V22">22&#160;</span>Nuna timatai jintintaiji aidauk pempeentunisag niinidau, yana takug tawa tusag.   <span class="verse" id="V23">23&#160;</span>Nuniai jintintaiji aina nuiya makichik, Jesusa anetaiji, Jesusai ayaumas eketu.   <span class="verse" id="V24">24&#160;</span>Nuna Simón Pedro iwijau, yana takug tawa iniasti tusa.   <span class="verse" id="V25">25&#160;</span>Dutikam Jesusan adijik, iniak: —¿Apuh, dusha yaita? tau.   </div><div class='p'> <span class="verse" id="V26">26&#160;</span>Tama Jesús ayaak: —Yana wi pagkan puukan uchupjan susattaja nuuwai. Tusa pagkan uchupig Judas Iscariote Simogkan uchijiya nuna susauwai;   <span class="verse" id="V27">27&#160;</span>dutikam yuwaig, Iwanch waintuauwai. Nunitai Jesús chichajak: —Ame dutikattam duka, wamak dutikata, tiuwai.   </div><div class='p'> <span class="verse" id="V28">28&#160;</span>Tujash makichkish mesanum eketaina duka dekachajui wagka tawa nunak.   <span class="verse" id="V29">29&#160;</span>Ujumak anentaimsajui, Judas kuichik egketain takaka duis, Jesús: Fiestanum atsumtin sumakta nuniachkumesh ujunauch aidau susata tawastai tiaju.   </div><div class='p'> <span class="verse" id="V30">30&#160;</span>Judaschakam pag puukbau juki waujus jiinkiuwai. Nunak kashi nunikui.   </div><div class='s'>Yamajam chicham umiktin </div> <div class='p'> <span class="verse" id="V31">31&#160;</span>Judas jiinki wematai, Jesús chichaak: —Yamaiya juuwai Aentsmaga akiinauwa nu eme anentam atata nu, nuigtú Apajuinash niiní eme anentiagtatui.   <span class="verse" id="V32">32&#160;</span>Aentsmaga akiidau Apajuí ememattinme tusa iwainataik, Apajuishkam Uchijun ememattinme tusa wamak umiktatui.   <span class="verse" id="V33">33&#160;</span>Uchuchig aidauwah, atumjai ijunjanuk kuashat tsawantaik pujushtatjai, tujash judío aidaun timag dutiksanuk atumnash tajime, wi wetatag nuanuig atumek yamaikik minimainchau ainagme.   <span class="verse" id="V34">34&#160;</span>Chicham umiktinun yamagman ukugjime: Makí makichik pempeentunisjumek aneenitajum; wi atum aneamun iwaintukjim nunisjumek, atumesh pempeentunisjumek aneenitajum tusan.   <span class="verse" id="V35">35&#160;</span>Atum pempeentunikjum aneediagtaik, tikich aidaush Jesusa jintintaijimpap ainawa tusag dekagmawagtatui, tiuwai.   </div><div class='s'>Jesús Pedron uugtuktatme tusa ujakbau </div> <div class='r'>(Mt. 26.31-35; Mr. 14.27-31; Lc. 22.31-38)  </div><div class='p'> <span class="verse" id="V36">36&#160;</span>Tutai Simón Pedro iniak: —Apuh, ¿tuwí wetatme? tau.  </div><div class='p'>Tama Jesús ayaak: —Wi wetatag nuig yamaik minimaitsume, tujash dui pujusam minittame, tau.   </div><div class='p'> <span class="verse" id="V37">37&#160;</span>Tutai Pedro ayaak: —Apuh, ¿wagka yamaikish minimainchauwaitja? wisha aminí jakatasan umintsan pujajai, tau.   </div><div class='p'> <span class="verse" id="V38">38&#160;</span>Tutai Jesús ayaak: —¿Dekaskek wijai mantamnatasam umintsam wekaegam? Dekas tajame, eke atash shinatsaig kampatumá ugtuktatme, tiuwai.   </div><ul class='tnav'>
<li><a href='index.htm'>Juan</a></li>
<li><a href='JHN12.htm'>&lt;</a></li>
<li><a href='JHN.htm'>13</a></li>
<li><a href='JHN14.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
