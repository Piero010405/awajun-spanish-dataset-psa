<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Jeremías 2</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JER02.htm" />
</head>
<body>
<ul class='tnav'>
<li><a href='index.htm'>Jeremías</a></li>
<li><a href='JER01.htm'>&lt;</a></li>
<li><a href='JER.htm'>2</a></li>
<li><a href='JER06.htm'>&gt;</a></li>
</ul>
<div class="main">
 
<div class='chapterlabel' id="V0"> 2</div><div class='s'>Israel aents aidau pegkegchaun takainak Apajuíjai shiwagmagawagbau </div> <div class='p'> <span class="verse" id="V1">1&#160;</span>Tuke Pujuu mina chichagtak:   </div><div class='p'> <span class="verse" id="V2">2&#160;</span>“Jerusalén wetá, nunikam ashí aents aidau senchi untsumka chichagkum aatus Tuke Pujuu tawai tita:  </div><div class='q'>“ ‘Ame tsakat asam ima minak umigtin ayum nuna aneakjai.  </div><div class='q'>Tuja yama nuwatkamu aishin aneemaina  </div><div class='q'>imatikam anentiume, nuniau asam  </div><div class='q'>uwejush ajakmamash tsapamainchaunum  </div><div class='q'>juki emaish pataetugsam miniyume.   </div><div class='q'> <span class="verse" id="V3">3&#160;</span>Israel aents aidauk midau agtin etegkamu ayi,  </div><div class='q'>ditak ajak ajakmamu yama nagkamchak  </div><div class='q'>shiig pegkejan nejegama iman aajabi.  </div><div class='q'>Tuja ditan waitkainakuig,  </div><div class='q'>wi nunak suwimkan su ayajai.  </div><div class='q'>Nunak dekas dutikamujun’, tajai”, tiuwai.   </div><div class='b'> &#160; </div> <div class='p'> <span class="verse" id="V4">4&#160;</span>¡Israel aents aidauwah, Apajuí chichame antuktajum!   <span class="verse" id="V5">5&#160;</span>Tuke Pujuu chichagtamak:  </div><div class='b'> &#160; </div> <div class='q'>“Atumi apachjum aajaku aina dusha  </div><div class='q'>¿waji utugchatan waitjukajaya minash  </div><div class='q'>tupanjujush ainawa?  </div><div class='q'>Dakumka najanamu pegkegchaun emematu yujau asag,  </div><div class='q'>ditashkam nuninuk wajasajui.   </div><div class='q'> <span class="verse" id="V6">6&#160;</span>Nunidau asag, dita apachji aidau  </div><div class='q'>Egipto nugkanum batsatun jiija yajuakan,  </div><div class='q'>uwejush yumi atsau, muja yumpunjau aidau,  </div><div class='q'>ishamain aents aidaush pujumainchau,  </div><div class='q'>makichkish nagkaemamainchau  </div><div class='q'>ishamain wegajunum wi kuitamsan  </div><div class='q'>emauwaitag nunak aneetsuk pachitkachajui.   </div><div class='q'> <span class="verse" id="V7">7&#160;</span>Wi atumnak juju nugka pegkeja juwi  </div><div class='q'>ajakmawag yuwatnume tusan ikaunmawaitjime.  </div><div class='q'>Tujash atum kaunajum mina nugkag pegkeg ayá nunú emesjauwaitjume.  </div><div class='q'>Nuadui mina nugkag pegkeg ayá duka tsumain awajsaugme.   </div><div class='q'> <span class="verse" id="V8">8&#160;</span>Sacerdote aidaush mina pachittsag inimsachu ainawai;  </div><div class='q'>tuja mina chichamjun jintinkagtin aidaush  </div><div class='q'>makichkish waitkachaju ainawai,  </div><div class='q'>apu aidaush pegkegchaun takamjuttsau ainawai,  </div><div class='q'>tuja mina profetag aidaushkam  </div><div class='q'>Baalan etsegtuinak, mina chichamjunak  </div><div class='q'>etsegkachu ainawai.  </div><div class='q'>Nunidau asag dakumka najanamu aidaun  </div><div class='q'>wainak emematujaku ainawai.   </div><div class='q'> <span class="verse" id="V9">9&#160;</span>Nuadui atumnak, atumi uchijum aidaun,  </div><div class='q'>tijajum aidaujaí suwimkan jukitnume tusan umigkattajime.  </div><div class='q'>Nunak wi Tuke Pujuun dekas umiktinjun tajai.   </div><div class='b'> &#160; </div> <div class='q'> <span class="verse" id="V10">10&#160;</span>“Etsa akaetaiya nuni nayantsa ajuntaijin  </div><div class='q'>yaakat ayá nuwi wetajum,  </div><div class='q'>nuniakjum Quedar nugkanum aents awematajum.  </div><div class='q'>Dutikajum inimsatajum   </div><div class='q'> <span class="verse" id="V11">11&#160;</span>tikich aents dakumka najanamun emematin aina dusha,  </div><div class='q'>atum wajukeajum ankampash  </div><div class='q'>nuna idayinak, tikichin nemaju yujau aina.  </div><div class='q'>Nunú aents aidauk wainka apajuímtai dakumka  </div><div class='q'>najanamun pegkegchaun emematin ainayatkush,  </div><div class='q'>yapa yapajiakuag wechau ainawai.  </div><div class='q'>Tujash mina aentsug aina duka dakumka  </div><div class='q'>najanamu aidaun yujajak, dekas wi  </div><div class='q'>Tuke Pujuu senchigtinaitag nunak idaitusaje.   </div><div class='q'> <span class="verse" id="V12">12&#160;</span>Nugka múunta duka nuna antuk  </div><div class='q'>puyatuk ishamak senchi kujawai.  </div><div class='q'>Witjai Tuke Pujuunuk. Nunak dekas tajai” tiuwai.   </div><div class='b'> &#160; </div> <div class='q'> <span class="verse" id="V13">13&#160;</span>“Mina aentsug aidauk jimajan tudaun takamsaje:  </div><div class='q'>Yumi pukuni pujutan sukagtina duka witjai,  </div><div class='q'>nuniaig mina kajimatjukiag idaitusaje.  </div><div class='q'>Nuninak yumi aimtain chigkaejaun tikichin umikaje.”   </div><div class='s'>Israel aents aidau <br/> Apajuín umigkachaju asag <br/> suwimka jukiag waittsagbau </div> <div class='q'> <span class="verse" id="V14">14&#160;</span>“Israel aents aidauk wainka inaku waitkataig ainatsui,  </div><div class='q'>Israel aents aidauk inaku waitkatai atinuk akiinachajui.  </div><div class='q'>Tujash ¿wagka imatika waitkamash ainawa?   </div><div class='q'> <span class="verse" id="V15">15&#160;</span>¿Wagka imatikash leónjai betek jetenakush  </div><div class='q'>senchish untsumainawa?  </div><div class='q'>Dita nugkega duka yaaktaji aidau apegkam  </div><div class='q'>pegkegchau wajas bashiak awai.  </div><div class='q'>Nuwi pujauk makichkish atsawai.   </div><div class='q'> <span class="verse" id="V16">16&#160;</span>Menfisnumia suntag aidau,  </div><div class='q'>Tafnesnumia aidaujai buukmin tsaigtamjaje.   </div><div class='q'> <span class="verse" id="V17">17&#160;</span>Nunak wi Tuke Pujuu atumi Apajuíjum asan,  </div><div class='q'>kuitamka itamaitkujum mina kajimatjukiu asajum  </div><div class='q'>dutikam asaugme.   </div><div class='q'> <span class="verse" id="V18">18&#160;</span>Tuja yamaish atumesh  </div><div class='q'>¿waji wakegakjumea  </div><div class='q'>egiptunmaya suntag aidau asirianmaya aidaujai  </div><div class='q'>atujatkatajum tusa ditajai chicham umikmi  </div><div class='q'>tusagmesh tajume?   </div><div class='q'> <span class="verse" id="V19">19&#160;</span>Atumek intimkiu, pegkegchau takamin ainajum  </div><div class='q'>duwi dekas nunin ainagme tama ajume.  </div><div class='q'>Nuadui mina umigtichagtaish,  </div><div class='q'>waji utugchatak miniawa nunú wainkajum  </div><div class='q'>dekaskeapi titajum.  </div><div class='q'>Witjai apu Tuke Pujuu ashí senchigtinnuk, nunak dekas tajai.   </div><div class='q'> <span class="verse" id="V20">20&#160;</span>Yaunchuk nagkamsajum wijai shiwagmagajum,  </div><div class='q'>mina umigtut dakitakjum:  </div><div class='q'>‘Apajuí umigtak dakitaji’, tiuwaitjume.  </div><div class='q'>Tau asajum, mina umigtutsuk  </div><div class='q'>dakumka najanamu aidau nain aidaunum emematkujum,  </div><div class='q'>numi kampuja aidau wakentin nuwa akika dutiktaijai betek wajasjum,  </div><div class='q'>pegkegchau takama yujayugme.   </div><div class='q'> <span class="verse" id="V21">21&#160;</span>Wi atumnak uva numiji  </div><div class='q'>dekas shiig pegkeg etejamu juki ajamaina  </div><div class='q'>iman amainun waji ajataitkuish ajauwaitjime.  </div><div class='q'>Tujash ¿wagka imanikjumesh pegkegchaush wajasugme?  </div><div class='q'>¡Imaniku asagmin wainkatag takunush waintsujime!   </div><div class='q'> <span class="verse" id="V22">22&#160;</span>Lejiajai nijamakjumesh, tuja jabón pegkeg aidaujai  </div><div class='q'>atum wakegamu nijamakjumesh,  </div><div class='q'>atumi pegkegchaujum makichkish esakaumaitsugme.  </div><div class='q'>Witjai Tuke Pujuunuk, nunak dekas tajai.   </div><div class='q'> <span class="verse" id="V23">23&#160;</span>Ibau pegkegchau ainayatkugmesh  </div><div class='q'>¿wajukeakjumea iik pegkegchauk takatsji,  </div><div class='q'>tuja dakumka najanamu aina dushakam  </div><div class='q'>emamatuinatsji tajume?  </div><div class='q'>Nijah, nugka Ben-hinom aajakua nuwi  </div><div class='q'>wakeen pujusjumesh wajukin ayugme nunú adeagtajum,  </div><div class='q'>nunikjum dekaskeapi titajum.  </div><div class='q'>Atumek camello numpajak emetnag  </div><div class='q'>pujuschamin wajama nujai betek ainagme.   </div><div class='q'> <span class="verse" id="V24">24&#160;</span>Atumek burro numpajak  </div><div class='q'>aishmag entsamjutkati tusa egak,  </div><div class='q'>dase dasentai mejea, mejea, mejea wajak  </div><div class='q'>tupikaki ikam akumkuig,  </div><div class='q'>makichkish emetmaitsu nujai betek wajagme.  </div><div class='q'>Imaniau asamtai, aishmag egakug yupichuch igkuinai.   </div><div class='q'> <span class="verse" id="V25">25&#160;</span>¡Israel aents aidauwah,  </div><div class='q'>sapatjinchau tupika yujasjum dawem ichiajaigpa,  </div><div class='q'>kitakai jinawaigpa! tusa tamash,  </div><div class='q'>atum chichaakjum:  </div><div class='q'>Atsa, duka makichkish nunikchattawai,  </div><div class='q'>iik tikich aents aidau dakumkamun emematin aina  </div><div class='q'>nunú emematmi tusa wakegau asa,  </div><div class='q'>ditajai shimaji tusajum shimutjume.   </div><div class='s'>Israel aents aidauk dita pegkegchaujin suwimak suwam atin </div> <div class='q'> <span class="verse" id="V26">26&#160;</span>Atumek kasa kasamkatatus wekagu wainkam  </div><div class='q'>datsaamama numamtuk, atumi apujum aidaujai,  </div><div class='q'>sacerdote aidaujai, profeta aidaujai ashí datsagtatjume.   </div><div class='q'> <span class="verse" id="V27">27&#160;</span>Atumek numi chichagkujum:  </div><div class='q'>‘Ametme iina apajimek’, tajume.  </div><div class='q'>Tuja kaya chichagkujum:  </div><div class='q'>‘Ametme iina dukujig’, tajume.  </div><div class='q'>Tujash atumek minak diigtsuk tuntupmatjagme.  </div><div class='q'>Nuniayatkujum ishamainnum jegakjumek:  </div><div class='q'>‘¡Ayamkagtukta!’ tusajum segatjume.   </div><div class='q'> <span class="verse" id="V28">28&#160;</span>Tuja atum aidautijum atumek dakumka najanamu  </div><div class='q'>apajuíma yujaujum dusha ¿wajukawaje?  </div><div class='q'>Atumi apajuímtai aidauk yaakat kuashta iman ainawai.  </div><div class='q'>Nunú aidau kaunawag atum ishamain igkuagminish  </div><div class='q'>ayamjutpaktinme.   </div><div class='q'> <span class="verse" id="V29">29&#160;</span>¡Atumek minak tuke intimjutin ainagme!  </div><div class='q'>Nunin asajum minak wainkagmek pegkegchauk chichagtumaitsugme.  </div><div class='q'>Witjai Tuke Pujuunuk, nunak dekas tajai.   </div><div class='q'> <span class="verse" id="V30">30&#160;</span>Atumi uchijum aidauk  </div><div class='q'>suwimak suwakuish wainka dutikmainai,  </div><div class='q'>wagki imanik suwimka juinakush makichkish unuimainatsui.  </div><div class='q'>Atumek león kajeaujai betek  </div><div class='q'>mina profetag aidau ijinawaitjume.   </div><div class='q'> <span class="verse" id="V31">31&#160;</span>Tuja atum yamai uchi aidautigmeshkam  </div><div class='q'>Tuke Pujuu chichame antuktajum.  </div><div class='q'>Wika uwejush nimpain asamtai,  </div><div class='q'>waittayama dutikankesh waitkachuitjime,  </div><div class='q'>tuja waa suwenum pujusa waittayama  </div><div class='q'>dutikankesh waitkachuitjime.  </div><div class='q'>Dutika waitkashtayaitkugmesh ¿wagka iik  </div><div class='q'>agkan batsatji, nuniau asa ataktuk  </div><div class='q'>aminak emematchattagme tusagmesh tujutjume?   </div><div class='q'> <span class="verse" id="V32">32&#160;</span>Nuwa aishinatnuk jáanch aishinku nugkutainak  </div><div class='q'>patakumtai aidaujaig makichkish kajimatbaitsui.  </div><div class='q'>Tujash mina aentsug aidauk yaunchuk  </div><div class='q'>minak kajimatjukiaje.   </div><div class='q'> <span class="verse" id="V33">33&#160;</span>¡Amek pakijintai aina nuanuig shiig yachaitme!  </div><div class='q'>Iman asamin nuwa akika dutiktai aina duka  </div><div class='q'>aminiyan unuimainawai.   </div><div class='q'> <span class="verse" id="V34">34&#160;</span>Amina jáanchjum aidauk  </div><div class='q'>aents pegkegchaun takachu aina nuna numpen,  </div><div class='q'>ujudauch aidau numpejai maatug numpak wajasui.  </div><div class='q'>Makichkish takamsachu aig, tsagkugtsuk  </div><div class='q'>tuke aneasam mainaitme.   </div><div class='q'> <span class="verse" id="V35">35&#160;</span>Nuninaitkum datsantainkas chichaakum:  </div><div class='q'>‘Wika Apajuí kajegtukti tusanuk  </div><div class='q'>pegkegchaunak takamtsujai’, tame.  </div><div class='q'>Ayu kame takamtsujai tusa imatu asamin,  </div><div class='q'>nuna dekajuatasan apu chichama inagdau aina  </div><div class='q'>nuwi ematjame.   </div><div class='q'> <span class="verse" id="V36">36&#160;</span>¿Wagka tujash atuniktinjum egaakmesh  </div><div class='q'>imanikmesh waugtame?  </div><div class='q'>Auk Asiria nugkanmaya aidau idaitamsa antsag  </div><div class='q'>Egipto nugkanmayashkam idaitamsattawai.   </div><div class='q'> <span class="verse" id="V37">37&#160;</span>Mina kumpag ainawai tame nunak  </div><div class='q'>wi dakitjan idaisajai.  </div><div class='q'>Nuadui amek egiptunmaya aidaujai atunikan maaniatjai  </div><div class='q'>tukamam depetamkagmatai,  </div><div class='q'>datsaaja wake besekam wakitkittame.  </div><div class='q'>¡Amina kumpajum ainakush makichkish yaimpakchagtatui!  </div><div class='q'>tujamui Tuke Pujuu”, tiuwai Jeremías.   </div><ul class='tnav'>
<li><a href='index.htm'>Jeremías</a></li>
<li><a href='JER01.htm'>&lt;</a></li>
<li><a href='JER.htm'>2</a></li>
<li><a href='JER06.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
