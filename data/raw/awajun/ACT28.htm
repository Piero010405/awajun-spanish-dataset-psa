<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Takasbau 28</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ACT28.htm" />
</head>
<body>
<ul class='tnav'>
<li><a href='index.htm'>Takasbau</a></li>
<li><a href='ACT27.htm'>&lt;</a></li>
<li><a href='ACT.htm'>28</a></li>
<li><a href='ROM01.htm'>&gt;</a></li>
</ul>
<div class="main">
 
<div class='chapterlabel' id="V0"> 28</div><div class='s'>Pablo Malta ajuntaijin pujusbau </div> <div class='p'> <span class="verse" id="V1">1&#160;</span>Nunika jiinjá Malta ajuntaijimpapi tusa dekaawabiaji.   <span class="verse" id="V2">2&#160;</span>Nuwiya aidaush ashí shiig awajtamkajabi, nuninak yumi yutak tsetsek asamtai, jiin ikapajag anamatajum tusa ipapawajabi.   <span class="verse" id="V3">3&#160;</span>Nuniamunum Pablo chigkimin yajuak jiinum pataayi; nuniai nuiya dapi jii sukuam jiinak, uwegnum esainiabi.   <span class="verse" id="V4">4&#160;</span>Dutika Pablon dapi uwegnum esai nemajuaun wainkag nu ajuntainum batsamin aidau pempeentunikiag chichainak: “Juka aentsuk dekas magkagtintsukaitai, nunin asamtaints nayants jakegchamtaish, iina apajuijiya dutsu jakati tusa suwimkan suwak jutikatai”, tuyanume.   </div><div class='p'> <span class="verse" id="V5">5&#160;</span>Tujash Pablok dapin pegajá jiinum jiyawabi, nunikash machikish wajuktsayi.   <span class="verse" id="V6">6&#160;</span>Nunitai uwejinish iyagchatpash, nuniachkush pachiachbau jaka iyagchatpash tusag dakayanume; tujash kuashat dakasag makichkish wajukchatai, “Auk makichik Apajuiyai”, tiajabi.   </div><div class='p'> <span class="verse" id="V7">7&#160;</span>Nunú ajuntaiya nui tikiju, apu eme anentsá diitai Publio daagtinun nugke ajibi, nu niina jeen jujamki kampatum tsawantai shiig anenjamas kuitamjamkabi.   <span class="verse" id="V8">8&#160;</span>Nui Publio apají disentería achikam jaak tsuweak pegaknum tepeyi. Nunittaman Pablo diistatus waintua Apajuin aujus, uwejin antig etsagajabi.   <span class="verse" id="V9">9&#160;</span>Nuna dutikamtai ashí jau ajuntainum batsamin aidaushkam kaunianume, nunikag ditashkam tsagagkajabi.   <span class="verse" id="V10">10&#160;</span>Nunikag eme anenjamsag kuashat yaimpakajabi, nuigtú ii jintá wesá atsumainnash ashí wají aidaunak amasajabi, dutijamawagmatai, nu yajuaka barconum chimpimjá shiakabiaji.   </div><div class='s'>Pablo Roma jegaamu </div> <div class='p'> <span class="verse" id="V11">11&#160;</span>Kampatum nantu ajuntainum pujusá inagkeakiaja, Alejandrianmaya barco niishkam nui pujus tsetsek nagkaemakmatai wegaunum egkemjabiaji, nuna nujinchin ditá apajuimtaiji Cástor<a href="#FN1" class="notemark">*<span class="popup">“Cástor” Pólux tawa duka, Alejandrianmaya apajimtaiji daaji, jimagmamu taku tawai.</span></a> nuigtú Pólux dakumjuka adujtukbau aayi.   <span class="verse" id="V12">12&#160;</span>Nunika ashí ashinkawa Siracusa anumtainum anumkaja, nui kampatum tsawan pujusabiaji.   <span class="verse" id="V13">13&#160;</span>Nuiyati juwaki anuasa ashí ashinkawa Regio jegawabiaji. Nunika kashinia dui dase surnumia senchi umpumpakui, jimagchik tsawantaik Puteoli jegawabiaji.   <span class="verse" id="V14">14&#160;</span>Nui ujumak Jesusa nemajin aidau wainká ajin, jui jutiijai makichik tumig juaktajum tusa ipapawagmatai juaka; tsawan jegakui Roma jegatasa jiinkiabiaji.   <span class="verse" id="V15">15&#160;</span>Yatsut romanmaya aidauk jutii minamunak dekawag batsatu asag, iina igkumpaktatus wají sujutai Foro tutai Apio awa nui kaunawajabi, nuniai tikich aidauk Kampatum Jega tutaiya nui igkumpakajabi. Nunikmatai Pablo ditan wainak Apajuin see tiabi, nunik ichichmamjabi.   <span class="verse" id="V16">16&#160;</span>Roma jegaa ajin, capitán aents achikbau aina nunak dekas suntajá apujin susa idaiyak, Pablonak niinash akanak makichik suntag kuitamkati tusa apusajabi.   </div><div class='s'>Pablo Roma Apajuí chichame etsegkamu </div> <div class='p'> <span class="verse" id="V17">17&#160;</span>Kampatum tsawan nagkaemai, Pablo judío aidau apuji aidaun untsuká ijumag ditajai chichaak:  </div><div class='p'>—Yatsug aidauh, wika judío aidaunakesh pegkegchaunak takagsachu aig, iina muunji umitaiji aina nunakesh pegkegchau chichagtsaig Jerusalén achigkag romanmaya aents aidaunum sujutkagmae;   <span class="verse" id="V18">18&#160;</span>dutijuawagmatai kuashat inintsag, wi pegkegchau takasbaunum mantamnamainuk makichkish atsugtau asamtai akupjuktag tujutiagmayi.   <span class="verse" id="V19">19&#160;</span>Tujash judío aidau dakituidau asamtai, Roma apujiya nu chichamnak dekagtuati tibaijai, tujash mina nugkajui pegkegchau takasbaunum tujutuidau asamtai tichabiajai.   <span class="verse" id="V20">20&#160;</span>Nuadui atumnash untsukjime, atumjaish wainiakan chichastasan, jutii Israel aidautik Cristo dakainag nuadui, jutika cadenayai jigkajam wajajai, timayi.   </div><div class='p'> <span class="verse" id="V21">21&#160;</span>Tutai dita chichajuinak:  </div><div class='p'>—Jutiik Judeanmaya amina pachipas carta agagbaukesh jukichmaji, makichik yatsutkesh awiya taawajag, amina pegkegchaugmin pachisagkesh ujapakchagmae.   <span class="verse" id="V22">22&#160;</span>Tujash ame wajuk anentaime nu dekatasa wakegaji, wagki jutii dekainag duka ashí tikich nugkanmaya aidaush, ju yamajam sectaya juna dakituinak, kuashat chichainamu antaji, tiagmayi.   </div><div class='p'> <span class="verse" id="V23">23&#160;</span>Makichik tsawantan, Pablojai ijunjami tusa mamikiawaju asag, kuashat kaunawajui jega ni pujamunum, nunikagmatai Pabloshkam kashikmas nagkamas agkujai Apajuí inabauji pachis ujaidau; dutikak Jesusa pachisash etseju shiig antumtikatatus, Moisés chicham umiktinnum tibauwa nui nagkama profeta aidau tiajua nunashkam.   <span class="verse" id="V24">24&#160;</span>Ujumak aents nuna etsegtai dekaskeapi tuinai, tikich dekaskeapi tuinachush aidau.   <span class="verse" id="V25">25&#160;</span>Nunidau asag, Pablo nuna timatai dekaskeapi tuinai tikich dekaskeapi tuinatsu nujai shiig juwamainchau dekapedau, nuninak aents aidauk jiinag shimutan nagkamawaju, nuniagtai Pablo chichaak:  </div><div class='p'>—Dekaskenum Wakaní Pegkeji profeta Isaías aajakua nui, atumi muunjum aajakajua nuna chichajak:   </div><div class='q'> <span class="verse" id="V26">26&#160;</span>“Wetá, au aents aina nui, nunikam titá:  </div><div class='q'>Antutnak antiagtinai, nuniakush dekashtin ainawai,  </div><div class='q'>nuigtush diinakush, wainkashtin ainawai.   </div><div class='q'> <span class="verse" id="V27">27&#160;</span>Wagki ju aents aina juna anentaimtajig antumtikmainchau wajasé;  </div><div class='q'>nuigtush, antutaijig epetkamu ainawai,  </div><div class='q'>nunisag jii aidaush epetkamu ainawai,  </div><div class='q'>dutikachbauwaitkug jiin wainainak, kuwishinish antumain ainawai,  </div><div class='q'>nuninak anentainish shiig dekainak tudau takatan idaiyinakuig, wi etsagaumainaitjai”,<a href="#FN2" class="notemark">†<span class="popup">Is. 6.9-10.</span></a> tiuwai.   </div><div class='m'> <span class="verse" id="V28">28&#160;</span>Nunin asamtai, atumesh dekaatajum, yamai nagkamsag Apajuí uwemtikagta nu pachisa etsegbaunak, judiochu aidau antukagtatui.   </div><div class='p'> <span class="verse" id="V29">29&#160;</span>Nuna timatai, judío aidauk ditak pempeentunikiag pampa pampandayinakua shiyakagmayi.   </div><div class='p'> <span class="verse" id="V30">30&#160;</span>Pablok, nu jega ikamkamua nuig jimag mijan pujusui, nuniak ashí niina wainkatatus minidaunash nui juujakui.   <span class="verse" id="V31">31&#160;</span>Nuniak Apajuí inabaujin etsejak, Apu Jesucristo pachisash aents aidaunak jintinmayi shiig agkan waitkascham pujus.  </div><ul class='tnav'>
<li><a href='index.htm'>Takasbau</a></li>
<li><a href='ACT27.htm'>&lt;</a></li>
<li><a href='ACT.htm'>28</a></li>
<li><a href='ROM01.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V11">28:11</a>
<span class="ft">“Cástor” Pólux tawa duka, Alejandrianmaya apajimtaiji daaji, jimagmamu taku tawai.</span></p>
<p class="f" id="FN2"><span class="notemark">†</span><a class="notebackref" href="#V27">28:27</a>
<span class="ft">Is. 6.9-10.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
