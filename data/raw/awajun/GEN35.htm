<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Génesis 35</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/GEN35.htm" />
</head>
<body>
<ul class='tnav'>
<li><a href='index.htm'>Génesis</a></li>
<li><a href='GEN34.htm'>&lt;</a></li>
<li><a href='GEN.htm'>35</a></li>
<li><a href='GEN36.htm'>&gt;</a></li>
</ul>
<div class="main">
 
<div class='chapterlabel' id="V0"> 35</div><div class='s'>Apajuí Jacopan Betel pujuttaman pegkegnum yumigjamu </div> <div class='p'> <span class="verse" id="V1">1&#160;</span>Apajuí Jacopan chichajak:  </div><div class='p'>“Wetá Betelnum, núnikam nuwi jegam pujusta. Nuwi pujusam amina yatsum Esaú mantamatag takui tupikamin, Apajuí wantintugmakua nunú emematku kuntin maa patasa apeatin altar najanata”, tiuwai.   </div><div class='p'> <span class="verse" id="V2">2&#160;</span>Tusa tima Jacob niina nuwe aidaun, uchiji aidaun, niina aentsji aidaujaí ijumag chichajak:  </div><div class='p'>“Atumi apajuímtaijum dakumka najanamu ajutjamaina duka ashí utsagtajum, dutikajum maijum tikich jáanch nugkugtajum.   <span class="verse" id="V3">3&#160;</span>Nunikagmin wamak Betelnum shiyakagmi, nuwi jegaan, wi wake besemag wekagai, Apajuí mina yainkauwa nunú emematku kuntin maa patasa apeatnun altaran najanatjai. Nii mina yaja wekagaish uyuuntusmatai wekaesauwaitag nuadui”, tiuwai.   </div><div class='p'> <span class="verse" id="V4">4&#160;</span>Tusa tiajam ditashkam ayu tusag, dakumka najanamu apajuímtai ajuinamunak, kuishnum akiitai aidaujai yajuakag ashí Jacopan susajui. Dutikam nii juki numi Encina tutai, Siquem nugkanum jegattak wajaunum nuna wajautin yutua ukukiuwai.   </div><div class='p'> <span class="verse" id="V5">5&#160;</span>Dutika ukuak jiinag shimutai, nuwiya aents aidaun Apajuí senchi sapigmitkakui ditan pataetukainum tusa. Dutikamu asag Jacob niina uchiji aidaujai shimutaish pataetukchajui.   <span class="verse" id="V6">6&#160;</span>Nunik we wenakua ashí niijai aents aidau yujaunak imanisag yaakat Almendro tutai tuja Betel tuuta awagmatia nunú Canaán nugkanum awa nuwi jegawajui.   <span class="verse" id="V7">7&#160;</span>Nunik nuwi jegawag kuntin maa patasa apeaku Apajuí ememattinun altaran Jacob najanauwai. Dutika nunú nugkan El-Betel adaikauwai. Yachi maatag tama tupikaki wesa kanittaman Apajuí wantintukua nuwi.   </div><div class='p'> <span class="verse" id="V8">8&#160;</span>Nunú nugkanum Débora Rebecan kuitamajakua nunú jakauwai. Nunikmatai Betel jegattak numi Encina wakentin ukusajui. Dutika Jacob nunú nugkan, “Encinanum buutbau” adaikauwai.   </div><div class='p'> <span class="verse" id="V9">9&#160;</span>Tuja Jacob Padán-aram pujau wakettatman Apajuí ataktu wantintuk pegkegnum yumigjauwa nunak,   <span class="verse" id="V10">10&#160;</span>aatus tiuwai:  </div><div class='q'>“Amek Jacopaitme, tujash tuke Jacob tamak  </div><div class='q'>achattame; yamai nagkamsamek ‘Israel’ tutai atatme”, tiuwai.  </div><div class='p'>Nuna tusa Jacopan daajin Apajuí yapagtua ataktushkam   <span class="verse" id="V11">11&#160;</span>chichajak:  </div><div class='q'>“Witjai dekas Apajuí ashí senchigtinnuk;  </div><div class='q'>amek kuashat uchigtin atatme,  </div><div class='q'>nuadui ame wegantu aidaush imanisag agtinai.  </div><div class='q'>Nuadui ame wegantu aidau nugka muuntan  </div><div class='q'>yaaktamawag batsamsagtinai.  </div><div class='q'>Tuja ame uchijum wegantunmaya  </div><div class='q'>apu waigkagtin ainawai.   </div><div class='q'> <span class="verse" id="V12">12&#160;</span>Wi Abrahaman Isaakjai nugkan susauwaitag nunak amina yamaik amaajai,  </div><div class='q'>untsu ame jakamin amina uchijum wegantu aidaun  </div><div class='q'>susatnaitjai”, tiuwai.   </div><div class='p'> <span class="verse" id="V13">13&#160;</span>Aatus Apajuí Jacobjai chichas ukuak wakitkimtai,   <span class="verse" id="V14">14&#160;</span>nuwig Jacob kayan juki inantai apujus aceiten vinojai juki ukatkauwai, juju nugkak Apajuínu atin ati tusa.   <span class="verse" id="V15">15&#160;</span>Nuna dutika ashimak Jacob nunú nugkan Betel adaikauwai.   </div><div class='s'>Raquel jakamu </div> <div class='p'> <span class="verse" id="V16">16&#160;</span>Jacob Betelnum pujau jiinki Efrata jegattak wegai, Raquel uchin najaima shiig senchi waitus uchigmakui.   <span class="verse" id="V17">17&#160;</span>Nunik uchigmak ashí jaka tepaun, uchi uchigmitkau chichajak: “Ishamkaipa, jushakam aishmag uchigmakume”, tau.   </div><div class='p'> <span class="verse" id="V18">18&#160;</span>Tusa tima ashí jaka tepes niina uchiji daajin Ben-oní adayak jakauwai. Dutika adaikamu aig, apaji dekas Benjamín ati tusa adaikauwai.   </div><div class='p'> <span class="verse" id="V19">19&#160;</span>Aatus Raquelak jakauwai. Nunik jakamtai Efrata jintanum yamai yaakat Belén taji nuwi ukusajui.   <span class="verse" id="V20">20&#160;</span>Jacob nuwen ukusa pempeenak kaya muuntan juki eketi ukukiuwai. Nunú kaya eketi ukukmawa nunuwai yamaikish, juwi Raquelak ukusbauwai tutai awa nunú.   </div><div class='p'> <span class="verse" id="V21">21&#160;</span>Israel nuwen ukus ukuak jiinki, kumpin jiikbau Eder tawa nuna ukuki weuwai. Nunik nuwi jeen jegamag pujusui.   <span class="verse" id="V22">22&#160;</span>Nuwi Israel jegaa pujai, Rubén niina apaji awan nuwe Bilhájai ikagmakui. Nuna dekaa Israel senchi kajekui.  </div><div class='s'>Jacopan uchiji aidau </div> <div class='r'>(1 Cr. 2.1-2)  </div><div class='p'>Jacopa uchijig doce aajakui.   </div><div class='p'> <span class="verse" id="V23">23&#160;</span>Leayai akiamuk: Rubén aajakui iwai, nuigtu Simeón, Leví, Judá, Isacar, Sabulón aatus aajakui.   </div><div class='p'> <span class="verse" id="V24">24&#160;</span>Raquelai akiamuk: José Benjamígjai aajakui.   </div><div class='p'> <span class="verse" id="V25">25&#160;</span>Raquela inake Bilhá aajakua nuwi akiamuk: Dan, Neftalíjai aajakui.   </div><div class='p'> <span class="verse" id="V26">26&#160;</span>Untsu Lea inake Zilpá aajakua nuwi akiamuk: Gad, Asher aatus aajakui. Juju ainawai Jacopan uchiji Padán-aramnum pujusa akigbau aidauk.   </div><div class='s'>Isaac jakamu </div> <div class='p'> <span class="verse" id="V27">27&#160;</span>Nuwi pujau niina apaji Isaakan Mamrenum yaakta daaji Arbá tuuta Hebrón tuuta awagmatia nuwi Abraham yaunchuk pujujakbaunum pujau asamtai, niina wainkatatus weuwai.   <span class="verse" id="V28">28&#160;</span>Nuwi Isaakak ciento ochenta mijan ejeyi pujus jakauwai.   <span class="verse" id="V29">29&#160;</span>Nunik shiig múuntuch wajas jakamtai, niina uchiji Esaú Jacobjai jukiag ukusajui.   </div><ul class='tnav'>
<li><a href='index.htm'>Génesis</a></li>
<li><a href='GEN34.htm'>&lt;</a></li>
<li><a href='GEN.htm'>35</a></li>
<li><a href='GEN36.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
