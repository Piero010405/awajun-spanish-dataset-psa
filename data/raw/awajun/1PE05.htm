<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 1 Pedro 5</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/1PE05.htm" />
</head>
<body>
<ul class='tnav'>
<li><a href='index.htm'>1 Pedro</a></li>
<li><a href='1PE04.htm'>&lt;</a></li>
<li><a href='1PE.htm'>5</a></li>
<li><a href='2PE01.htm'>&gt;</a></li>
</ul>
<div class="main">
 
<div class='chapterlabel' id="V0"> 5</div><div class='s'>Anciano aidau dutikmaina nu </div> <div class='p'> <span class="verse" id="V1">1&#160;</span>Anciano aidau atumjai pujuina nuna segajai, wishakam dita anciano aina nunin asan, Cristo waittsamu aidaunash wainkauwaitjai, wishakam ni jui taak niina imanjin iwainaktina nuish pachinkatin asan.   <span class="verse" id="V2">2&#160;</span>Apajuinu atumjai ijunaina nu kuitamkatajum, atumin idaitugmasua nu, duka shiig wakesajum dutikatajum; dutikata tujamkui nunitsuk, nuigtush kuichik anentaimtusa dutikawaigpa, Apajuí wakega dutiksagmek dutikatajum.   <span class="verse" id="V3">3&#160;</span>Atum kuitamjum nu atumdau asamtai utugmaina dutikawaigpa, duka nunitsuk dita pegkeg iwaintukta tabaunum kakanmamsatajum.   <span class="verse" id="V4">4&#160;</span>Nuniau asajum, pastor ashí nagkaekagtasua nu wantinkatna dui atsejutai duka najanamu kagama nuninchau tuke atina nu jukitnaitjume.   </div><div class='p'> <span class="verse" id="V5">5&#160;</span>Nunisjumek datsauch aidauwah, anciano aina nui sumitkau atajum; ashí pempeentunisjumek sumimdaimain ainagme imanchau anenmamsajum, wagki:  </div><div class='q'>“Apajuik emebau aidaunak dakitus diyawai,  </div><div class='q'>tujash imanchauch aina nuna wait anentawai”, tau asamtai.   </div><div class='m'> <span class="verse" id="V6">6&#160;</span>Nuadui imanchauch iwainmamkatajum Apajuí senchigtina nui, nuniagmin tsawan jegatai ni eme anentsá diitai etamti.   <span class="verse" id="V7">7&#160;</span>Ashí atum uyumamuk Apajuí idaitustajum, wagki ni atumnak kuitamjamu asamtai.   </div><div class='p'> <span class="verse" id="V8">8&#160;</span>Aneaku niimkau atajum, atumi shiwajum iwanchia duka pegkegchaun takamtijamsatatus, ikamyawa kajeak shinuwama imatak teentugmawai;   <span class="verse" id="V9">9&#160;</span>nuniau asamtai dekaskeapi tabauwai tajitkatajum, ashí nugkanmaya atumi yatsum aidaush, atum waitiajum nunisag waituina nu dekaidau asajum.   <span class="verse" id="V10">10&#160;</span>Tujash Apajuí ashí wait anenkagtina nu, niina imanji tuke atina nui Jesucristui etegtamjauwai, dutijamau asa atum ujumak tsawan waittsa inagkeakiagminish Apajuí pegkeg etabiagtatui, dutijama senchijin amastatui ebetmamag niiní tsujamainchau atinme tusa.   <span class="verse" id="V11">11&#160;</span>Nigki ajumaish tuke senchigtin atí. Aatus atí.   </div><div class='s'>Inagnaku akatmabau </div> <div class='p'> <span class="verse" id="V12">12&#160;</span>Junak Silvano, yatsut betek umina nu yaintsamtai ujumak chichaman agatjajime atumesh anentaim ichichiagtajum, nuniakjum Apajuí wait anenkagtamuji dekaskea nuig ebetmamjatajum tusan ujaktasan.   </div><div class='p'> <span class="verse" id="V13">13&#160;</span>Iglesia Babilonia awa nu, atumjai betek etejamua nunú nuigtú Marcos mina uchijua imana dushakam kumpamjamainawai.   <span class="verse" id="V14">14&#160;</span>Makí makichik pempeentunisjumek aneenisjum kumpamdaiyatajum. Ashí atum Cristunu aidautigminak shiig agkan anentaimsa pujut ajutjamtinme.  </div><div class='p'>Aatus atí.  </div><ul class='tnav'>
<li><a href='index.htm'>1 Pedro</a></li>
<li><a href='1PE04.htm'>&lt;</a></li>
<li><a href='1PE.htm'>5</a></li>
<li><a href='2PE01.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
