<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Lucas 19</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/LUK19.htm" />
</head>
<body>
<ul class='tnav'>
<li><a href='index.htm'>Lucas</a></li>
<li><a href='LUK18.htm'>&lt;</a></li>
<li><a href='LUK.htm'>19</a></li>
<li><a href='LUK20.htm'>&gt;</a></li>
</ul>
<div class="main">
 
<div class='chapterlabel' id="V0"> 19</div><div class='s'>Jesús Zaqueojai igkunikbau </div> <div class='p'> <span class="verse" id="V1">1&#160;</span>Jesús yaakat Jericó wayá nagkaebau.   <span class="verse" id="V2">2&#160;</span>Nuniai Zaqueo apú kuichkiji atinun ijumin aidaun apuji shiig wiyakuch, nunú yaaktanmag pujau.   <span class="verse" id="V3">3&#160;</span>Nuniau asa Jesusan wainkatatus wakegau; nuniayatak kuashat aents tuwagkagmatai wainmainchau dekapjau, sutajuch asa.   <span class="verse" id="V4">4&#160;</span>Nuniak eemak tupikaki, sicomoronum waka ekeemsau, Jesús nuní nagkaemaktin asamtai wainkatatus.   <span class="verse" id="V5">5&#160;</span>Nuniai Jesuschakam nui jegak pagkai diyak:  </div><div class='p'>—Zaqueo, wamkesam akaikita, yamai amina jeemin ayamjatasan minajai, tiu.   </div><div class='p'> <span class="verse" id="V6">6&#160;</span>Tama Zaqueoshkam wamkes akaiki, shiig anentus Jesusan juki niina jeen emauwai.   <span class="verse" id="V7">7&#160;</span>Nunitai ashí aents aidau wainkag, aents tudaugtinu jeen kanagtatus wegawai tusag augmatuidau.   <span class="verse" id="V8">8&#160;</span>Tujash Zaqueok niina jeen ejega wajakí Jesusan chichajak:  </div><div class='p'>—Apuh, yamai nagkamsanuk aents ujunauch aidaunak jimaituk wajiijun akankan tinamtajai, wi makichik aentsun wajiin kasagkau akunush ipaksumta imagnia awagtuktajai, tau.   </div><div class='p'> <span class="verse" id="V9">9&#160;</span>Tutai Jesús ayaak:  </div><div class='p'>—Yamaik ashí amina pataimijai uwemkaugme, Abraham dekaskeapi tiuwa nunisjumek dekaskeapi tujutiujum dui, dekas Abraham wegantu wajasugme.   <span class="verse" id="V10">10&#160;</span>Wagki wi Aentsmaga akiinauwaitag nunak, megkaejauwa nuna egaká uwemtijatasan tauwaitjai, tiuwai.   </div><div class='s'>Kuichik pachisa augmattsamu </div> <div class='r'>(Mt. 25.14-30)  </div><div class='p'> <span class="verse" id="V11">11&#160;</span>Jesús Jerusalén jegattak wegau asamtai, aents aidau ni chichaamu antugkaju asag, awi jegaa apu wajasá waamak inamjashtimpash tusag anentaimaidau asagmatai augmatbaun nagkabau.   </div><div class='p'> <span class="verse" id="V12">12&#160;</span>Nuniak tau: “Makichik aents eme anentsá diitai aajakui, nunú tikich nugkanum atushat weuwai, rey wajas wakitki taatatus.   <span class="verse" id="V13">13&#160;</span>Eke wetsuk niina inaken diez aina nuna untsuká, makí makichik kuashat kuichkin susa chichajak: ‘Jujú kuichkia ju takamtikamatajum nuniagmin wisha taatjai’, tiuwai.   <span class="verse" id="V14">14&#160;</span>Tujash aents niina nugkenia aidau kajejuidau asag, dekas apun chichaman awetuinak: ‘Jutiik anú rey wajas jutiiní inamjati tusaik wakegatsji’ ”, tiajui.   </div><div class='p'> <span class="verse" id="V15">15&#160;</span>“Tujash nu aaja tabau aig, rey adaikam wakitki niina nugkeen tauwai, nunik inake kuichik tinamká ukukbauji aidaun untsukajui, maki makichkish wajupak ikaugkaje tusa dekajuatatus.   <span class="verse" id="V16">16&#160;</span>Tiajam makichik niiyá eemak jegantá: ‘Apuh, amina kuichkigmik diesa imania kawegke’, tau.   <span class="verse" id="V17">17&#160;</span>Tama ni ayaak: ‘Ayú, pegkeg aikaume, amek inak pegkejaitme, machik susamuitkum imatikam ikaugkaume, dui wishakam diez yaakat aina nuna apuji emattajame’.   <span class="verse" id="V18">18&#160;</span>Tusa inagnaig tikitchakam jegantun chichajak: ‘Apuh ame kuichik sujusmayum duka, nuigtú cincoa imania kawegke’, tau.   <span class="verse" id="V19">19&#160;</span>Tutai rey nunashkam ayaak: ‘Ameshkam cinco yaakta apuji atá’, tiuwai.   </div><div class='p'> <span class="verse" id="V20">20&#160;</span>“Tuja tikich inak tajuntun chichajak: ‘Apuh, juuwai kuichkigmik, jaanchi shiig ijian ukusan pujugjai,   <span class="verse" id="V21">21&#160;</span>wagki amek waitkagkagtin, nuigtush ame susachu ayatkum atantin, aikasmek ame ajakchauwaitkum juu wekayin asamin ishamakun kuichkigminak takamtiksachmajai’, tau.   <span class="verse" id="V22">22&#160;</span>Tama ni ayaak: ‘Amek inak pegkegchauwaitme, amina chichamjuminig bakumattame, wi waitkagkagtin, susachu ayatkun atantin, nuigtú ajakmachu ayatkun juu wekayin dekajiatkumesh,   <span class="verse" id="V23">23&#160;</span>¿wagka banconum egkeam ukugtukchabiume, wakitki taak kawegkun jukiti tusam?’, tau.   <span class="verse" id="V24">24&#160;</span>Tusa nui ijuntatman chichajak: ‘Aanú kuichik atankita, dutikam diesa imania ikaugka nu susatajum’.   <span class="verse" id="V25">25&#160;</span>Tutai aents chichajuinak: Apuh, niinuk diesa imania ikaugkamu ajajama, tuidau.   <span class="verse" id="V26">26&#160;</span>‘Tiagtai rey chichajak: Kuashat aja duka nuní dukap suwam atinai; untsu piipich ajamua dusha, nu piipich ajamua dukesh atantam atinai.   <span class="verse" id="V27">27&#160;</span>Mina shiwag aidau rey wajasá jutiiní inamjai tusa dakitjiagma nunú, jui itanjum mina emtijui kajegtajum’ ”, tiuwai.   </div><div class='s'>Jesús Jerusalén wayamu </div> <div class='r'>(Mt. 21.1-11; Mr. 11.1-11; Jn. 12.12-19)  </div><div class='p'> <span class="verse" id="V28">28&#160;</span>Juna tusa idaiyak, Jesús nagkaemaki Jerusalén wakatatus wegau.   <span class="verse" id="V29">29&#160;</span>Nunik Betfagé nuigtú Betania awa nui tikiju wajas, olivosa mujají tutainum jegan, Jesús ni jintintaijin jimajan awemauwai.   </div><div class='p'> <span class="verse" id="V30">30&#160;</span>Dutikak: Wetajum au yaakat yaijuch awa awi, nuwi jegakmajum burro makichik aentskesh entsamchatai jigkaam wajau wainkattagme; nu atiajum itaatajum.   <span class="verse" id="V31">31&#160;</span>Nu dutikagmin makichik aentskesh inimpainak: ¿Wagka atiagme? tujamkujaish: Apu atsumawai titajum, tiu.   </div><div class='p'> <span class="verse" id="V32">32&#160;</span>Tiajam jintintaiji aidaushkam wegag, jegakmá ni tibaunak imatiksag betek wainkaju.   <span class="verse" id="V33">33&#160;</span>Nunik jegantun atittaman burrogtin wainak:  </div><div class='p'>—¿Wagka burrosh atiagme? tau.   </div><div class='p'> <span class="verse" id="V34">34&#160;</span>Tama dita aiinak:  </div><div class='p'>—Apu atsumau asamtai juwaji, tiaju.   </div><div class='p'> <span class="verse" id="V35">35&#160;</span>Dutika jukiag Jesusan itaantaju, dutikawag jaanchji aidaun jukiag burro tuntupen aitkag, Jesusan ekeniajui.   <span class="verse" id="V36">36&#160;</span>Nunik Jesús wetai, aents aidauk ditá jaanchji aidaun jintá ainag emaidau.   <span class="verse" id="V37">37&#160;</span>Nunikag olivosan mujají chapaibaunum jegantatak weenak, ashí Jesusa nemajin aidauk shiig dakujusag senchi jiikag Apajuin emematuidau, aents dutikmainchaun dutikaun wainkaju asag,   <span class="verse" id="V38">38&#160;</span>nuninak: —¡Apu Apajuí awemam Rey miná duka pegkegmai! ¡Nayaimpinmash shiig agkan atí, antsag ashí yakiya aidaush junak ememattinme! wajaidau.   </div><div class='p'> <span class="verse" id="V39">39&#160;</span>Imatiagtai ujumak fariseo nui pachitkau aidau:  </div><div class='p'>—Maestroh, jintintaijum aina nu itatjatajum tita, tuidau.   </div><div class='p'> <span class="verse" id="V40">40&#160;</span>Tama Jesús ayaak:  </div><div class='p'>—Dita itatiagtaik kaya aina ju pampaumain ainawai, tiuwai.   </div><div class='s'>Jesús Jerusalegnumia aents aidau egaagbau </div> <div class='p'> <span class="verse" id="V41">41&#160;</span>Jesús Jerusalén tikiju wajasú, nunik yaakta wainak, buutiuwai.   <span class="verse" id="V42">42&#160;</span>Nunik: “¡Wajuk dekawajumek tusan wakegajai yamaiya juik amina agkan etamaina nu! Tujash yamaik duka dekamainchauwaitme ejatkamua nunin asam.   <span class="verse" id="V43">43&#160;</span>Tujash tsawan jegagtamtinai, shiwajum yaaktagmin peegmak apagtamak, ashí yantamnum dakagmajag jetepakagtina nu.   <span class="verse" id="V44">44&#160;</span>Dutijamainak atumnak ashí uchigmijai amupainak yaaktagminash ashí tsaigtamkagtinai, dutikamu asa makichik kayakesh tikich kayanum patamiukesh juwakchatnai, wagki Apajuí uwemtijamjatatus awetugmamu dakitjau asajum”.   </div><div class='s'>Jega Apajuí ememattainum aents batsatun Jesús jiigbau </div> <div class='r'>(Mt. 21.12-17; Mr. 11.15-19; Jn. 2.13-22)  </div><div class='p'> <span class="verse" id="V45">45&#160;</span>Nuna tusa idaiyak, Jesús jega Apajuí ememattainum wayauwai, nunik nui sujak batsamtatman jiijú.   <span class="verse" id="V46">46&#160;</span>Dutika chichajuinak:  </div><div class='p'>—Agagbau awai: “Mina jegajuk Apajuí aujku ijuntaiyai” tawa nuniaig, atum kasa aidau batsamtai emaugme, tiu.   </div><div class='p'> <span class="verse" id="V47">47&#160;</span>Nunik Jesusak jega Apajuí ememattainum kashí kashinig jintinkagtau. Nunitai sacerdote apuji, maestro chicham umiktinun jintinkagtin nuigtú judío apuji aidaujai maawagtatus chichaman umijuidau.   <span class="verse" id="V48">48&#160;</span>Tujash yupichu dutikmainchau dekapedau, kuashat aents aidaush ni chichagkagtamunak puyatjus antujuidau asagmatai.   </div><ul class='tnav'>
<li><a href='index.htm'>Lucas</a></li>
<li><a href='LUK18.htm'>&lt;</a></li>
<li><a href='LUK.htm'>19</a></li>
<li><a href='LUK20.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
