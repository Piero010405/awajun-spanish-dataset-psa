<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Oseas 1</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/HOS01.htm" />
</head>
<body>
<ul class='tnav'>
<li><a href='index.htm'>Oseas</a></li>
<li><a href='DAN09.htm'>&lt;</a></li>
<li><a href='HOS.htm'>1</a></li>
<li><a href='HOS02.htm'>&gt;</a></li>
</ul>
<div class="main">
 <div class='mt'>Oseas   
</div><div class='chapterlabel' id="V0"> 1</div><div class='s'>Nuwa akika dutiktaijai Oseas nuwenamu </div> <div class='p'> <span class="verse" id="V1">1&#160;</span>Beeri uchiji Oseasan Tuke Pujuu ausauwai. Nunak Ozías, Jotam, Ahaz, Ezequías aatus Judá wegantu aidaun apuji aidau, tuja Joásan uchiji Jeroboam Israel aents aidaun apuji aatus batsamajaku aina nunú tsawantin ausauwai.   </div><div class='p'> <span class="verse" id="V2">2&#160;</span>Yama nagkamchak Tuke Pujuu Oseasan ausauwa duka jujuwai:  </div><div class='b'> &#160; </div> <div class='q'>“Israel aents aina duka mina umigtutnak idaisaje,  </div><div class='q'>nuninak nuwa akika dutiktaijai betek wajasaje,  </div><div class='q'>nuadui ameshkam nunismek nuwa akika dutiktaijai  </div><div class='q'>nuwenata, nunikam nuwi uchi akiata.  </div><div class='q'>Dutikamu asag ditak nuwa akika dutiktain uchiji agtinme”, tiuwai.   </div><div class='b'> &#160; </div> <div class='p'> <span class="verse" id="V3">3&#160;</span>Tusa tima múun Diblaim aajakua nuna nawanji Gómeran nuwatuk pujus uchi aishmagkun akiauwai.   <span class="verse" id="V4">4&#160;</span>Nunú uchi akiinamtai Tuke Pujuu Oseasan chichajak:  </div><div class='b'> &#160; </div> <div class='q'>“Anú uchi daajig Jezreel adaikata,  </div><div class='q'>wagki ujumak tsawan asan, apu Jehú  </div><div class='q'>Jezreel nugkanum kuashat amujatkawa nuna umiakun,  </div><div class='q'>suntag Israelnumia aidaunak ashí ijinattajai.  </div><div class='q'>Dutikan Jehú apu wajas puja nunak  </div><div class='q'>atakesh tuke apu achatnun atankittajai.   </div><div class='q'> <span class="verse" id="V5">5&#160;</span>Nunak nugka paka Jezreel tutaya  </div><div class='q'>nuwi Israel aents aidaun shiwaaji jetekag ijinatnume,  </div><div class='q'>dutikainak achija yajuaktinme titatjai”, tiuwai.   </div><div class='b'> &#160; </div> <div class='p'> <span class="verse" id="V6">6&#160;</span>Duwi pujus Gómer ataktu ejapjuk tsawanji jegajim nuwauchin uchigmakui. Nunikmatai Apajuí Oseasan chichajak:  </div><div class='b'> &#160; </div> <div class='q'>“Israel nugkanmaya aidaunak ataktuk wait anenjashtatjai,  </div><div class='q'>tuja nuigtush ditá pegkegchaujinash tsagkujashtatjai.  </div><div class='q'>Dutikatin asamtai, uchi nuwauch akiina  </div><div class='q'>nuna daajig Lo-ruhama<a href="#FN1" class="notemark">*<span class="popup">“Lo-ruhama” tawa nunak hebreo chichamnumak “wait anenjashbau” taku tawai.</span></a> adaikattame.   </div><div class='b'> &#160; </div> <div class='p'> <span class="verse" id="V7">7&#160;</span>“Untsu Judá wegantu aina nunak wi, apu Tuke Pujuunuk, wait anenjattajai. Tujash wika ditanak suntagjai ijunjanuk, nagki, puyag, flecha, caballo, aidaun yajuakan maaniankesh ayamjukchagtatjai ima wiki ayamjukagtatjai”, tiuwai.   </div><div class='p'> <span class="verse" id="V8">8&#160;</span>Tuja Gómer niina nawanji Lo-ruhama aajakua nuna amuntsuamun atsujuk pujus, ataktu ejapjuk uchi aishmagkun uchigmakui.   <span class="verse" id="V9">9&#160;</span>Nunikmatai Tuke Pujuu Oseasan chichajak:  </div><div class='b'> &#160; </div> <div class='q'>“Anú uchik Lo-amí,<a href="#FN2" class="notemark">†<span class="popup">“Lo-amí” tawa nunak hebreo chichamnumak “mina aentsjuchui” taku tiuwai.</span></a> adaikattame,  </div><div class='q'>wagki atumek mina aentsug ainatsjume,  </div><div class='q'>wishakam atumi Apajuígmichuitjai.   </div><div class='b'> &#160; </div> <div class='q'> <span class="verse" id="V10">10&#160;</span>“Tujash Israel aents aidauk shiig kuashat yujakag,  </div><div class='q'>nayantsa kamatkaji dekapamainchauwa iman wajasagtinai.  </div><div class='q'>Nunú tsawantinig Apajuík ataktu chichaakug:  </div><div class='q'>‘Atumek mina aentsjuchu ainagme’, tichatnai.  </div><div class='q'>Ayatak dekas:  </div><div class='q'>‘Atumek Apajuí tuke pujuuwa nuna uchiji ainagme’, titinai.   </div><div class='q'> <span class="verse" id="V11">11&#160;</span>Tusa tima Judá wegantu aidau Israel aents aidaujai ijunag  </div><div class='q'>dita apujin ima makichik adaikagtinai.  </div><div class='q'>Dutikawagmatai tikich nugkanum achija yajuakbau  </div><div class='q'>batsatushkam waketug kaunawagtinai.  </div><div class='q'>Duwi nagkamas Jezreel nugkanmak  </div><div class='q'>shiig aneasa pujamu atinai”, tiuwai.   </div><ul class='tnav'>
<li><a href='index.htm'>Oseas</a></li>
<li><a href='DAN09.htm'>&lt;</a></li>
<li><a href='HOS.htm'>1</a></li>
<li><a href='HOS02.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V6">1:6</a>
<span class="ft">“Lo-ruhama” tawa nunak hebreo chichamnumak “wait anenjashbau” taku tawai.</span></p>
<p class="f" id="FN2"><span class="notemark">†</span><a class="notebackref" href="#V9">1:9</a>
<span class="ft">“Lo-amí” tawa nunak hebreo chichamnumak “mina aentsjuchui” taku tiuwai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
