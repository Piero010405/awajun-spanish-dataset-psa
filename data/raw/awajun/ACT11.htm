<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Takasbau 11</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ACT11.htm" />
</head>
<body>
<ul class='tnav'>
<li><a href='index.htm'>Takasbau</a></li>
<li><a href='ACT10.htm'>&lt;</a></li>
<li><a href='ACT.htm'>11</a></li>
<li><a href='ACT12.htm'>&gt;</a></li>
</ul>
<div class="main">
 
<div class='chapterlabel' id="V0"> 11</div><div class='s'>Pedro Jerusalegnumia Jesusa nemajin aidau ujakbau </div> <div class='p'> <span class="verse" id="V1">1&#160;</span>Apóstol aidau, nuigtú Jesusa nemajin aidau Judea batsatu dekaawaju, judiochu aidaush Apajuí chichamen wakejus antuinawai tabaun.   <span class="verse" id="V2">2&#160;</span>Tujash Pedro Jerusalén jegamtai, pakamaku aina nuiya chicham patattan nagkamawaju.   </div><div class='p'> <span class="verse" id="V3">3&#160;</span>Nuninak: ¿Wagka amesh aents pakamakchau aidau batsatbaunum wayamesh, ditajai ijunjamesh yujumkash yuwaume? tuidau.   <span class="verse" id="V4">4&#160;</span>Tuinam Pedroshkam nagkama, makí makichik wajuk nagkaemakni nuna pachis ujainak:   </div><div class='p'> <span class="verse" id="V5">5&#160;</span>—Wika yaakat Jopenum pujusan Apajuí aujku pujukman, kajanum paan sábana muun wegkagma iman makí makichik nagkatjamujin jigkatkamu nayaimpinmaya akaiki wi pujamunum iwaintugbaun wainkamjai.   <span class="verse" id="V6">6&#160;</span>Nunikan shiig diikman ashí kuntin nugkanmaya kajen aidau, nuigtú japiinas yujau aidau, yakiya chigki aidaushkam chimpimtatman wainkamjai.   <span class="verse" id="V7">7&#160;</span>Nuniai makichik chicham: Pedro, wajakim anú maata, dutikam yuata tujuttatman antukmajai.   <span class="verse" id="V8">8&#160;</span>Tujutkui wi ayaakun: “Atsá Apuh, dutikashtatjai, wika ju yuchatai nuigtú tsumain aina nunak tuke yuwachuitjai”, timajai.   <span class="verse" id="V9">9&#160;</span>Nuna tai awentsag nayaimpinmaya chicham: “Apajuí pegkeg emamua duka amek tsumainai tiipa”, tujutmayi.   <span class="verse" id="V10">10&#160;</span>Nunak kampatumá dutika ashí nayaimpinum jukibi.   <span class="verse" id="V11">11&#160;</span>Nu nunikmatai pujai, cesareanmaya awemamu kampatum aents jega wi pujamunum tajutuawagmayi.   <span class="verse" id="V12">12&#160;</span>Nunikmatai Wakan, utujimtsuk ditajai wetá tujutmayi. Tujutmatai jujú seis yatsut Jesusa nemajin aina jujai wegagmaiji, nunika makichik aentsú jeen wayabiaji;   <span class="verse" id="V13">13&#160;</span>nunika ajin ni ujapakmayi, wajuk angelan niina jeen wajaun wainkae, nunik chichajak: “Aents awemata Jopenum, dutikam Simón, Pedro tutaiya nuna utitnume;   <span class="verse" id="V14">14&#160;</span>dutikam ni chichaman tujamtatui ame, amina pataimijai uwemainaitam nuna, tujutmae” tusa.   <span class="verse" id="V15">15&#160;</span>Timatai wi nagkaman chichai, ditanashkam Wakaní Pegkeji tajuawagmayi jutiin nagkamchak utugtamkabia dutiksag.   <span class="verse" id="V16">16&#160;</span>Nuna nunikmatai adeagmaijai, Apu Jesús chichaak: “Juagkak yumí yamijatjauwai, tujash atumek Wakaní Pegkejiyai yamigbau atatjume”, tujabauwa nuna.   <span class="verse" id="V17">17&#160;</span>Nunin asamtai, Apajuí jutii Apu Jesucristo dekaskeapi tabaunum anenjauch amasajua dutiksag ditanash susaja nunash, ¿wisha yaitja Apajuin dutikawaipa titinnush?   </div><div class='p'> <span class="verse" id="V18">18&#160;</span>Nu tabaun antukag itatkaju, nunikag Apajuin emematuidau, nuninak:  </div><div class='p'>—Dekas judiochu aidaunash Apajuí, tudauji idaiyinak pujutan jukitnume tusa aikae, tuidau.   </div><div class='s'>Antioquía Jesús nemajut nagkamamu </div> <div class='p'> <span class="verse" id="V19">19&#160;</span>Estebagkan maawagmatai pujusag, Jesusa nemajuidau waitkatan nagkamawaju, dutikainam pampagkag ujumak Fenicianum weenai, Chiprenmash, Antioquianmashkam shiyakaju. Nui batsamsag yamajam chichaman Apu Jesusan pachisag tikichnak ujatsuk imá judío aidaunak jintintuidau.   <span class="verse" id="V20">20&#160;</span>Nuninai ujumak Jesusa nemajin aidau chiprenmaya, cirenenmaya aidau Antioquía jegawag, griego aidaunash yamajam chichaman Apu Jesusan pachisag ujaidau.   <span class="verse" id="V21">21&#160;</span>Nuniagtai Apu Jesuschakam niina senchijin ditan suidau, dutikainamu asag kuashat dekaskeapi tusag Jesusan nemagkajui.   </div><div class='p'> <span class="verse" id="V22">22&#160;</span>Iglesia aidau Jerusalén batsatu antukag, Bernaben Antioquía awemaju.   <span class="verse" id="V23">23&#160;</span>Dutikam jegaa, Apajuí wajuk yainawa nuna wainak senchi shiig aneasu, nunik: Shiig anentaiminish ebetmamjajum Apu Jesús nemagkatajum, tusa chichaju.   <span class="verse" id="V24">24&#160;</span>Wagki Bernabek aents pegkeg, nuigtush Wakaní Pegkejiya nuna senchijí kuashat ajamu, dekaskeapi tabaujishkam imanuk. Iman asamtai ni chichamun antugkag kuashat aents Apu Jesusan nemagkajui.   </div><div class='p'> <span class="verse" id="V25">25&#160;</span>Nuna dutika Bernabek Tarsonum weuwai Saulon egaak,   <span class="verse" id="V26">26&#160;</span>nunik wainak Antioquía jukiuwai. Nuwi iglesia aidaujai makichik mijan pujusajui, kuashat aents aidaun jintintuinak. Nui nagkamas Antioquía Jesusa nemajin aidaun “cristunu” ainawai, tiajui.   </div><div class='p'> <span class="verse" id="V27">27&#160;</span>Nunú tsawantinig ujumak profeta aidau Jerusalegnumia akaikiajui Antioquía weenak,   <span class="verse" id="V28">28&#160;</span>nuanuiya makichik Agabo daagtin wajakí, Wakan dekamtikam: “Senchi yapajut ashí nugkanum Roma apuji inama nui tepeattawai”, tusa etseju, duka Apu Claudio inamak pujai nagkaemakiuwai.   <span class="verse" id="V29">29&#160;</span>Nunikmatai Jesusa nemajin antioquianmaya aidau, Jesusa nemajuidau Judea batsatu waitiagtai, makí makichik dita ajuinamujin awetitnume tusag umikajui;   <span class="verse" id="V30">30&#160;</span>dutika Bernabé Saulojai wetai, Jesusa nemajin aidaun apuji Judea batsatun ofrenda awetiajui.   </div><ul class='tnav'>
<li><a href='index.htm'>Takasbau</a></li>
<li><a href='ACT10.htm'>&lt;</a></li>
<li><a href='ACT.htm'>11</a></li>
<li><a href='ACT12.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
