<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Marcos 5</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/MRK05.htm" />
</head>
<body>
<ul class='tnav'>
<li><a href='index.htm'>Marcos</a></li>
<li><a href='MRK04.htm'>&lt;</a></li>
<li><a href='MRK.htm'>5</a></li>
<li><a href='MRK06.htm'>&gt;</a></li>
</ul>
<div class="main">
 
<div class='chapterlabel' id="V0"> 5</div><div class='s'>Gadaranmaya aents wakan pegkegchau chimpimtuamun Jesús jiijamu </div> <div class='r'>(Mt. 8.28-34; Lc. 8.26-39)  </div><div class='p'> <span class="verse" id="V1">1&#160;</span>Kuchá amain katigkajui gadaranmaya batsamtai nugkeen.   <span class="verse" id="V2">2&#160;</span>Nunik Jesús barcanmaya jiinaig, ukumatainmaya aents wakan pegkegchau egkemtugbau tajuauwai.   <span class="verse" id="V3">3&#160;</span>Nunú aentsuk ukumatainum pujú, makichkish cadenayaikish jigkamainchau.   <span class="verse" id="V4">4&#160;</span>Kuashtá cadenayai uwejin jigkajá, dawenum jigkajá awajkamash tsujiag utsau, imaniau asa makichkish depetmainchau.   <span class="verse" id="V5">5&#160;</span>Nuniak tuke kashi tsawaishkam mujanum, ukumatainmash wekaegas untsumá wekagu, nuigtush kayai ijumak tsupimag wekagu.   <span class="verse" id="V6">6&#160;</span>Nuniau Jesusan atushat wainmawaik, tupikatki jegantun tikishmatjau.   <span class="verse" id="V7">7&#160;</span>Nunik senchi untsumak:  </div><div class='p'>—¡Jesusah, Apajuí ashí tikich aidau nagkaesau muunta nuna uchijiyah! ¿Wagka amesh minaish miname? Apajuí daajin segajame, ¡wait aneasam waitkagkagtusaipa!, tau.   </div><div class='p'> <span class="verse" id="V8">8&#160;</span>Nunak Jesús:  </div><div class='p'>—Wakan pegkegchauwah, aents jiinkim ukuktá, tibau asa tiuwai.   </div><div class='p'> <span class="verse" id="V9">9&#160;</span>Tutai Jesús iniak:  </div><div class='p'>—¿Amesh yaitpa?, tau.  </div><div class='p'>Tama ni aiimak:  </div><div class='p'>—Wika Untsujiyaitjai, wagki jutiik kuashat asaja, tiuwai.   </div><div class='p'> <span class="verse" id="V10">10&#160;</span>Nuna tii senchi segau Jesusan tikich nugkanum aweti tusa.   <span class="verse" id="V11">11&#160;</span>Mujanum tikiju kuashat kuchi dupaan yuwinak yujau asamtai,   <span class="verse" id="V12">12&#160;</span>ashí wakan pegkegchau aidau Jesusan segainak:  </div><div class='p'>—Kuchi batsata awi awekagtita, kuchinum wayawagmi, tuidau.   </div><div class='p'> <span class="verse" id="V13">13&#160;</span>Tutai Jesuschakam nuniktinme tusa idaisauwai. Dutikam wakan pegkegchau aidaushkam jiinjag, dos mil kuchi tumain batsatunum utsanawajui. Dutikawajam kuchishkam pisajag betsag tajagak kuchanum najataunum utsanawag jinawajui.   </div><div class='p'> <span class="verse" id="V14">14&#160;</span>Nunikagmatai kuchí kuitamin aidaushkam pisajaju, nunikag yaaktanum jegawag etsejuinak, ajanum batsataidaunash dutiksag ujakajam, aents aidaushkam nu nunikbaun diisagtatus shimutkaju.   <span class="verse" id="V15">15&#160;</span>Nunik Jesús pujamunum jegakmag, wakan pegkegchau untsují chimpimtuamu aajakushkam pegkeg wajas, jaanchin nugkujá eketun wainkag, senchi ishamkajui.   <span class="verse" id="V16">16&#160;</span>Nuna wainkau aidau tikich aidaunashkam ujaidau, aents iwanch chimpimtuamu tsagajun nuigtú kuchi jinaamun pachisashkam.   <span class="verse" id="V17">17&#160;</span>Tiagtai Jesusan segajui, ditá nugkenak ukuak, yajá weti tusag.   </div><div class='p'> <span class="verse" id="V18">18&#160;</span>Jesús waketak barcanum egkemtai, iwanch egkemtuamu aajakushkam niijai wetatus segauwai.   <span class="verse" id="V19">19&#160;</span>Tujash Jesusak nunikta tichauwai, ayatak:  </div><div class='p'>—Jeemin wetá pataim batsatbaunum, nunikam shiig kuashat Apu Apajuí amina wajuk wait anenjamjae nunú pachisam ashí ujaktá, tiuwai.   </div><div class='p'> <span class="verse" id="V20">20&#160;</span>Tima weuwai, nunik Decápolis jegaa Jesús niina shiig kuashat wait anenja nu pachisa etsegtan nagkabau. Nunitai ashí aents aidauk anentai jegachaju.   </div><div class='s'>Jairo nawanji nuigtú nuwa Jesusa jaanchjin antigkua nu </div> <div class='r'>(Mt. 9.18-26; Lc. 8.40-56)  </div><div class='p'> <span class="verse" id="V21">21&#160;</span>Jesús barcanum egkemag ataktú kuchá amain katigmatai, kuashat aents aidau tuwagkaju; dutikam nigka nuig kuchá tugkitkenig juwakui.   <span class="verse" id="V22">22&#160;</span>Nuniai jega ijuntaiya nuna apuji aina nuiya makichik Jairo daagtin Jesusan wainak jegantun tikishmatjau;   <span class="verse" id="V23">23&#160;</span>nunik senchi segau: —Mina nawantug ashí jakaun ukukmajai; ame taam uwegmin achigtukta, dutikam tsagag pujustí, tusa.   </div><div class='p'> <span class="verse" id="V24">24&#160;</span>Tama Jesús niijai wegau, nuniai kuashat aents saetuidau asag senchi chanuidau.   <span class="verse" id="V25">25&#160;</span>Nu imatikainamunum nuwa doce mijadai numpan puwak waitú pujú asa,   <span class="verse" id="V26">26&#160;</span>kuashat ampijatin aidaunum wekaegas ampimak ashí ni ajamuchijinak ashimkush, tsagautsuk nuní nagkaemas waitú wekayin,   <span class="verse" id="V27">27&#160;</span>Jesús pachisa chichainamun antuk, aents tuwakbaunum eteenki, ukujin pataetuk Jesusa jaanchjin antinkauwai.   <span class="verse" id="V28">28&#160;</span>Wagki ni anentaimsag: “Imá jaanchjinakesh antiaknuk tsagagtatjapi”, tau asa.   <span class="verse" id="V29">29&#160;</span>Nuniamuik numpa puwamujinak megkaekau, tuja ashí iyashin jaamujinash pegkeg weamujin dekapjauwai.   <span class="verse" id="V30">30&#160;</span>Nuniaig Jesuschakam niina senchijí jiinun dekapeg, aents minidaun ayampatua:  </div><div class='p'>—¿Yaa jaanchjuish antinkae?, tau.   </div><div class='p'> <span class="verse" id="V31">31&#160;</span>Tutai niina jintintaiji aidau ayaak:  </div><div class='p'>—Kuashat aents chanumpaina nu wainiatkumek, ¿ya antinkae tame?, tuidau.   </div><div class='p'> <span class="verse" id="V32">32&#160;</span>Tujash Jesusak ashí diyau, yaki antinkame tusa wainkatatus.   <span class="verse" id="V33">33&#160;</span>Nunitai nuwak ishamak kujaukmaikia, ni wajukae nuna dekau asa, jegantun niina eemtin tikishmag, dekaskenum ashí ni waitiamujinak ujakú.   <span class="verse" id="V34">34&#160;</span>Tusá ujaam:  </div><div class='p'>—Nawantah, ame dekaskeapi tabaugmia nu etsaentamjae, shiig agkan anentaimsam wetá, yamaik jaamugmik tsagajume, tiuwai.   </div><div class='p'> <span class="verse" id="V35">35&#160;</span>Tusa eke chichaak wajai, apu Jairo jeen batsatu kaunawag ujainak:  </div><div class='p'>—Nawanjumek jakame ¿utugkatasamea Maestrosh waitkame?, tuidau.   </div><div class='p'> <span class="verse" id="V36">36&#160;</span>Tujash Jesusak nu tuinamun antuk, jega ijuntain apujiya nuna chichajak:  </div><div class='p'>—Ishamkaipa, ayatak dekaskeapi tita, tiuwai.   </div><div class='p'> <span class="verse" id="V37">37&#160;</span>Nuna tii makichik aentskesh uyuntusainmegka tusa Pedro, Jacobo ni yachi Juan aatus weajui.   <span class="verse" id="V38">38&#160;</span>Nunik apú jeen jegakmá aents pampainak, untsu untsumas butuidaun wainkauwai.   <span class="verse" id="V39">39&#160;</span>Nunik wayá:  </div><div class='p'>—¿Wagka pampakjumesh buutush batsatjume? Nuwauchik jakache kanag tepawai, tiuwai.   </div><div class='p'> <span class="verse" id="V40">40&#160;</span>Tutai dushikidau. Tujash nigka ashí aents nui batsatunak jiijá, nuwauchi apají, dukují nuigtú ni jintintaiji uyunaina nujai utsanawajui nuwauch jaka tepamunum.   <span class="verse" id="V41">41&#160;</span>Nunik uwegnum achik:  </div><div class='p'>—¡Talitá cum!,<a href="#FN1" class="notemark">*<span class="popup">“Talitá cum”, tawa duka arameo chichamai, texto griegonmag aatus tau asamtai dutiksaik jui inagkeakji.</span></a> tiuwai. Nunak: “Nuwauchih, amina tajame, nantaktá”, taku tiuwai.   </div><div class='p'> <span class="verse" id="V42">42&#160;</span>Tamawaik nuwauchik nantakiu nunik wekagu, duka doce mijan ajau. Nuna dutikamtai aents aidauk senchi ishamkajui.   <span class="verse" id="V43">43&#160;</span>Tujash Jesusak makichkish etsegkaigpajum tusa shiig akatjag idaiyak, nuwauch yumain susatajum yuwati, tiuwai.   </div><ul class='tnav'>
<li><a href='index.htm'>Marcos</a></li>
<li><a href='MRK04.htm'>&lt;</a></li>
<li><a href='MRK.htm'>5</a></li>
<li><a href='MRK06.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V41">5:41</a>
<span class="ft">“Talitá cum”, tawa duka arameo chichamai, texto griegonmag aatus tau asamtai dutiksaik jui inagkeakji.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
