<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 1 Pedro 2</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/1PE02.htm" />
</head>
<body>
<ul class='tnav'>
<li><a href='index.htm'>1 Pedro</a></li>
<li><a href='1PE01.htm'>&lt;</a></li>
<li><a href='1PE.htm'>2</a></li>
<li><a href='1PE03.htm'>&gt;</a></li>
</ul>
<div class="main">
 
<div class='chapterlabel' id="V0"> 2</div><div class='p'> <span class="verse" id="V1">1&#160;</span>Nuadui idaisatajum ashí pegkegchau aidau, ashí waitjamu aidaush, tsanumat, tikichdau diigsá kajet, ashí wainka tsanumkagtut aidaushkam.   <span class="verse" id="V2">2&#160;</span>Nuniakum uchi yamá akiintsau muntsun muntsuatatus senchi wakejuwama numamtuk, Apajuí chichame shiig pegkeja nu wakejitajum. Nujai wakanmin tsakaakjum uwemat jukimnujum.   <span class="verse" id="V3">3&#160;</span>Apu Apajuinu pegkeja nu wakegakjumek.   </div><div class='s'>Kaya iwaku </div> <div class='p'> <span class="verse" id="V4">4&#160;</span>Cristo, Kaya tuke pujuwa imana nujai ijutkau atajum, nunú kaya numamtina nuna Apajuí etegka tikichin nagkaesau emauwai, tujash aents aidauk dakitug idaisajui.   <span class="verse" id="V5">5&#160;</span>Atumshakam nunisjumek kaya numamtin iwaku ainagme, nunin asagmin wakannumag Apajuí ememattai jega jegamkamu pegkegma iman etamjume, Jesucristo jutiiní mantamna iina tudauji utsanjamkau asamtai Apajuí shiig awagma dutiksaik iina wakaní susata tabaunum.   <span class="verse" id="V6">6&#160;</span>Nuadui Apajuí chichame agagbauwa nui:  </div><div class='q'>“Diistajum, wi yaakat Siognum<a href="#FN1" class="notemark">*<span class="popup">“Siognum” tawa duka diistá Ro. 9.33.</span></a> apugjai makichik kayan  </div><div class='q'>jegá ichichkatin etejamu, shiig pegkeja nuna;  </div><div class='q'>niiní dekaskeapi tauk makichkish wainkag juwakchatnai”,<a href="#FN2" class="notemark">†<span class="popup">Is. 28.16.</span></a> tawai.   </div><div class='p'> <span class="verse" id="V7">7&#160;</span>Atum dekaskeapi tautigminak, nunú kaya duka shiig pegkejai; tujash niiní dekaskeapi tuinatsu nuanuig:  </div><div class='q'>“Kayá ekenag jegamin aidau, kaya pegkegchauwai tusag dakitjajua nunú, kaya dekas jegá ichichkatin apujtutia iman wajasé”.   </div><div class='p'> <span class="verse" id="V8">8&#160;</span>Nuigtushkam:  </div><div class='q'>“Nunú kaya nunak kuashat aents tukumak iyajagtinai”, tawai.  </div><div class='m'>Wagki tukumaina duka chichama umiinachu asag nuninawai, aatus nunikti tibau aina nu.   </div><div class='p'> <span class="verse" id="V9">9&#160;</span>Tujash atumek Apajuí niina aentsji atinun etegkauwa nu weantu ainagme, sacerdote rey takajin, Apajuí aentsji pegkejam, Apajuí sumaka jukimu. Jutiinak pegkegchau takainaku suwenum batsatjin tsaaptin dekas imana nuna amasui, Apajuí takasbauji shiig pegkeja nuna etsegkatnume tujamu asa.   <span class="verse" id="V10">10&#160;</span>Atumek yaunchkek Apajuí aentsji aajakchauwaitjume, tujash yamaik Apajuí aentsji wajasugme. Yaunchkek Apajuí wait anenjachbau aajakuitjume, tujash yamaik wait anenjamjaje.   </div><div class='s'>Apajuí aentsji aidau </div> <div class='p'> <span class="verse" id="V11">11&#160;</span>Anetaig aidauh segajime, ju nugka juig tikich nugkanmaya jeenchauwa numamtin ainajum nuutigmin, iina iyashí pegkegchau wakega duka idaisatajum; nunú aidauk iina wakanijai maaniau asamtai,   <span class="verse" id="V12">12&#160;</span>Apajuí nemajuinatsu nujaig shiig kuitamamka pujustajum. Jutii pegkegchau takauwa iman chichagtamaina dusha Apajuí ememattinme, tsawan uwemau atina nuaduish atum pegkeg takasbaun diigtamsag.   </div><div class='p'> <span class="verse" id="V13">13&#160;</span>Apu Jesús nemaju asajum ashí rey aina nuadui sumimkatajum, ni imá wagaku asamtai,   <span class="verse" id="V14">14&#160;</span>nuniachkugmesh gobernador aidaun, aents pegkegchau takaidaun suwimkan susati tusa awemamu aina dushakam nuigtú pegkejan takaidaunak eme anentus diistí tibauwa nu.   <span class="verse" id="V15">15&#160;</span>Wagki juuwai Apajuí wakegamua duka: pegkejan takainak aents dekachu, shiig anentaimkachu aina nunash itatmitkaktinme tawa nu.   </div><div class='p'> <span class="verse" id="V16">16&#160;</span>Aents agkanmitkamush wajuku amainaita nunin atajum, tujash nunú agkan pujamu ajutjama dui pegkegchau takasta tachamunum, Apajuí inake asajum.   <span class="verse" id="V17">17&#160;</span>Ashí ajantusjum diistajum. Yatsum aidaush aneetajum. Apajuish eme anentsá diistajum. Reyshkam ajantusjum diistajum.   </div><div class='s'>Cristo waittsauwa nunisaik waitmain </div> <div class='p'> <span class="verse" id="V18">18&#160;</span>Inak aidauwah, atumi apujum ashí ajantusa diyakjum sumimjuktajum; ayatak pegkeg nuigtú kakagchauch aina duke dutiktsuk, dakitmain pegkegchau aina dushakam.   <span class="verse" id="V19">19&#160;</span>Atum pegkegchau takasbauk atsugtamaig waitkagmainakuish, Apajuí nemajin asajum katsunjatajum. Duka Apajuinak shiig awagmawai.   <span class="verse" id="V20">20&#160;</span>¿Wají imanaita ii pegkegchau takasbaunum suwimak juwayatku katsuntajai tabaush? Pegkeg amainai, ii pegkeg takamunum suwimak juwaku katsuntamuk, nu Apajuin shiig awagbau asamtai.   <span class="verse" id="V21">21&#160;</span>Nuna nuniktinme tusa untsukbau ainagme, wagki Cristushkam jutiiní waittsauwai, atumnash ni wajukauwaita nunisag waittsatnume tusa iwaintugmak.   <span class="verse" id="V22">22&#160;</span>Cristuk makichkish tudaunak takaschauwai, makichik aentsnakesh tsanugchauwai,   <span class="verse" id="V23">23&#160;</span>nigka pegkegchau chichagmash, pegkegchaunakesh aimkachui. Imatika waitkamash, iikmakagkesh chichakchauwai, ayatak Apajuí dekaskenum pegkejan takauwa nuna idaitujakui.   <span class="verse" id="V24">24&#160;</span>Nigki iina tudaujinash niina iyashin jukiuwai numinum achinjauwa dui, tudau takatnak idaiyinak, pegkeja nuna takastinme tujamu asa; niina iyashí tsupinjauwa dui atumek tsagaju ainagme.   <span class="verse" id="V25">25&#160;</span>Wagki atumek tuke uwig wagakujai betek aajakuitjume, tujash yamaik Jesucristo atumi wakanim aidaun kuitamaina nui wakitkiugme.   </div><ul class='tnav'>
<li><a href='index.htm'>1 Pedro</a></li>
<li><a href='1PE01.htm'>&lt;</a></li>
<li><a href='1PE.htm'>2</a></li>
<li><a href='1PE03.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V6">2:6</a>
<span class="ft">“Siognum” tawa duka diistá Ro. 9.33.</span></p>
<p class="f" id="FN2"><span class="notemark">†</span><a class="notebackref" href="#V6">2:6</a>
<span class="ft">Is. 28.16.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
