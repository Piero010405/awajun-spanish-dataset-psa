<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Éxodo 7</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/EXO07.htm" />
</head>
<body>
<ul class='tnav'>
<li><a href='index.htm'>Éxodo</a></li>
<li><a href='EXO06.htm'>&lt;</a></li>
<li><a href='EXO.htm'>7</a></li>
<li><a href='EXO08.htm'>&gt;</a></li>
</ul>
<div class="main">
 
<div class='chapterlabel' id="V0"> 7</div><div class='p'> <span class="verse" id="V1">1&#160;</span>Tutai Tuke Pujuu Moisésan chichajak:  </div><div class='p'>“Amek faraógka emtinig wijai betek atatme. Tuja amina yatsum Aarón ame chichamun etsegtugmaktatui.   <span class="verse" id="V2">2&#160;</span>Wi titatjam nunú ame Aarón ashí ujakta; dutikam nii faraógkan chichajak: Israel aents aidau juwi batsata duka idaisata jiinjatnume tusa titatui.   <span class="verse" id="V3">3&#160;</span>Tujash wi faraógnak antakchaujai betek emattajai, dutikakun mina senchigjai ashí Egipto nugkanmak kuashat wainchatai ishamain aidaun iwainagtatjai.   <span class="verse" id="V4">4&#160;</span>Nuna wainkush faraógkak antugtamkachagtatui. Tujash wi mina senchigjai egiptunmaya aidaun suwimka suwakun, mina aentsug Israel aents aidau Egipto batsata nuna ayamjukan jiigtatjai.   <span class="verse" id="V5">5&#160;</span>Dutikakun wi mina senchijun ashí Egipto nugkanum iwainakan Israel aents aidau batsata nuna jiitai, egiptunmaya aidauk, wi Apajuí Tuke Pujuu tutayaitag nuna dekajuawagtatui”, tiuwai.   </div><div class='p'> <span class="verse" id="V6">6&#160;</span>Tusa tima Moisés Aarógjai Tuke Pujuu dutikatajum tibaunak imatiksag umikajui.   <span class="verse" id="V7">7&#160;</span>Dita faraógjai chichasaju aina nunú tsawantaik, Moisésnak ochenta mijan ajujakui. Untsu Aarógnak ochenta y tres mijan ajujakui.   </div><div class='s'>Aarógka ushujutaiji </div> <div class='p'> <span class="verse" id="V8">8&#160;</span>Tuke Pujuu Moisésan, Aarógjai chichajak:   <span class="verse" id="V9">9&#160;</span>“Wainchatai iwainakta tusa faraón tujamkuig, amina ushujutaijum jukim Aarón susata, dutikawamin faraógkash wainai nugká aepsati, dutikam dapi najaneati”, tiuwai.   </div><div class='p'> <span class="verse" id="V10">10&#160;</span>Tusa tima Moisés Aarógjai faraón pujamunum weajui. Nunikag Tuke Pujuu dutikatajum tibaunak imatiksag dutikawajui. Tuja faraón niina atueka takataiji aidaujai wainainamunum Aarón ushujutain juki nugká aepsauwai, dutikam dapi najaneauwai.   </div><div class='p'> <span class="verse" id="V11">11&#160;</span>Nunikmatai faraógshakam tunchi aidaun untsukui. Dutikam ditashkam dita dekamujijai dutiksag iwainakajui.   <span class="verse" id="V12">12&#160;</span>Maki makichik ditá ushujutaijin nugká aepsajui, dutikam dushakam dapi najaneakui. Tujash Aarógka ushujutaiji dapi najaneauwa nunú ditanunak ashí yuwa amukui.   <span class="verse" id="V13">13&#160;</span>Dutikamtaish faraógkak antakchau wajas ditanak antugkachajui, Tuke Pujuu nuniktatui tibaunak imanisag.   </div><div class='s'>Nagkamchaku suwimak suwaku yumi numpa emamu </div> <div class='p'> <span class="verse" id="V14">14&#160;</span>Nunikmatai Tuke Pujuu Moisésan chichajak:  </div><div class='p'>“Faraógkak antakchau wajasu asa, Israel aents aidaunak shiyaktinme tusag idaitsui.   <span class="verse" id="V15">15&#160;</span>Tujash kashin kashikmasam nii namaka weakui wejita, núnikam namaka uwet wajasam dakasta. Nuwi weakum ushujutaijum dapi najaneama nunú jukita.   <span class="verse" id="V16">16&#160;</span>Nuwi wajamin taamtai chichagkum:  </div><div class='p'>“ ‘Hebreo aents aidauti Apajuí Tuke Pujuu tutai emematin ainag nunú amina ujakti tusa awetine. Nuniak aatus tujamui: “Mina aentsug aidau uwegshunum shiyakag mina emematjitnume agkan idaisata timagme. Tujash antugtatsme”, tujamui.   <span class="verse" id="V17">17&#160;</span>Nuniau asamin juna aatus Tuke Pujuu chichaak:  </div><div class='p'>“ ‘ “Yamai dekaattame wi Apajuí Tuke Pujuuwaitag nunú”, tujamui. Nuadui wi ushujutain takakag juwi namakan awattatjai, dutika ai yumi numpa wajastatui.   <span class="verse" id="V18">18&#160;</span>Nunikmatai namak aidau jinaamtai yumi mejettawai, nunitai egiptunmaya aidauk nuna tsumainak yuminak uwagchagtatui’ tawai tita”, tiuwai.   </div><div class='p'> <span class="verse" id="V19">19&#160;</span>Nuna tusa ataktushkam Tuke Pujuu Moisésan chichajak:  </div><div class='p'>“Aarón ujakta ushujutaijin juki namak aidau, entsa aidau, kucha aidau, yumi shikika aimtai cisterna aidau Egipto nugkanum ayá nuni, tuja ashí yumi piyaju aidau ayá aatus takui awentati, dutikam yumi aidauk numpa wajasti. ¡Aatus ashí yumi shikitai numi najanamu, nuigtu kaya najanamu aidaunmashkam yumi piyag ayauk numpa waigtatui!” tiuwai.   </div><div class='p'> <span class="verse" id="V20">20&#160;</span>Tusa tima Moisés Aarógjai Tuke Pujuu dutikatajum tibaunak imatiksag dutikawajui. Tuja faraón niijai atueka takatai aidaujai wainainamunum Aarón nii ushujutaiyai yumin awatiuwai; dutikam ashí yumi aidauk numpa wajasui.   <span class="verse" id="V21">21&#160;</span>Imanikmatai namak aidauk jinauwai, nuniku asa yumi shiig senchi mejeau asamtai, egiptunmaya aidauk yuminak umuinachu. Tuja Egipto nugkanum yumi ayauk ashí numpa wajasui.   </div><div class='p'> <span class="verse" id="V22">22&#160;</span>Tuja egiptunmaya tunchi aidaushkam dita dekamujijai yumin numpa awajsajui, nuna dutikawagmatai faraógkak nuni senchi antakchau wajasui. Nuniau asa Moisés Aarógjai tuinamunak antugchau, Tuke Pujuu nuniktatui tibaunak imanisag.   <span class="verse" id="V23">23&#160;</span>Nuadui faraógkak puyatjusagkesh diitsuk ukuak nii pujusa inamtaijin wakitkiuwai.   <span class="verse" id="V24">24&#160;</span>Imanik namak numpa wajasu asamtai, ashí egiptunmaya aidauk yumi pegkeg piyagmatai uwagmi tusag namaka uwet yumigmatan taukajui. Wagki namakia yumik umumainchau asamtai.   </div><div class='s'>Jimaja juju suwimak suwaku takash ishitkamu </div> <div class='p'> <span class="verse" id="V25">25&#160;</span>Tuke Pujuu namakan numpa emauwa nunú siete tsawan nagkaemakiu ai,   </div><ul class='tnav'>
<li><a href='index.htm'>Éxodo</a></li>
<li><a href='EXO06.htm'>&lt;</a></li>
<li><a href='EXO.htm'>7</a></li>
<li><a href='EXO08.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
