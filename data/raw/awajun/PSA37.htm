<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Salmos 37</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/PSA037.htm" />
</head>
<body>
<ul class='tnav'>
<li><a href='index.htm'>Salmos</a></li>
<li><a href='PSA034.htm'>&lt;</a></li>
<li><a href='PSA.htm'>37</a></li>
<li><a href='PSA040.htm'>&gt;</a></li>
</ul>
<div class="main">
 
<div class='chapterlabel' id="V0"> 37</div><div class='s'>Apajuíyaig kajitmamsa anentaimat </div> <div class='d'>David kantamamu </div> <div class='q'> <span class="verse" id="V1">1&#160;</span>Aents pegkegchaun pujutji diigsam kajekaipa,  </div><div class='q'>tuja aents pegkegchau aidau  </div><div class='q'>atsumkas pujuinakui, nunú diisam kajegkagtukaipa.   </div><div class='q'> <span class="verse" id="V2">2&#160;</span>Wagki nunú aents aina duka  </div><div class='q'>dupa tsupikam wamak kagaja megkagama  </div><div class='q'>numamtin ainawai.   </div><div class='b'> &#160; </div> <div class='q'> <span class="verse" id="V3">3&#160;</span>Tuke Pujuuwaig kajinmamsam anentaimsata,  </div><div class='q'>nuniakum ima pegkeja duke takasta.  </div><div class='q'>Nuniamin Apajuí yaimpasmatai,  </div><div class='q'>juju nugkanum pujusa takakum  </div><div class='q'>shiig yuwa pujusminum.   </div><div class='q'> <span class="verse" id="V4">4&#160;</span>Tuke Pujuu shiig anentsam aneeta,  </div><div class='q'>nii umiktatui ame senchi wakegamunak.   </div><div class='q'> <span class="verse" id="V5">5&#160;</span>Amina pujutjumek Tuke Pujuu idaitusta,  </div><div class='q'>dutikakum niyai kajinmamsam pujusta,  </div><div class='q'>nuniamin nii yaimpaktatui.   </div><div class='q'> <span class="verse" id="V6">6&#160;</span>Ame shiig pujamugmea nunú,  </div><div class='q'>tuja amina takatjum pegkeja dushakam  </div><div class='q'>etsa tajimak shiig etsantama iman atinai.   </div><div class='b'> &#160; </div> <div class='q'> <span class="verse" id="V7">7&#160;</span>Tuke Pujuu emtin wainka chichá wekaetsuk  </div><div class='q'>takamtak pujusta;  </div><div class='q'>nuniakum dakasta nii yaimpakti.  </div><div class='q'>Tuja aents pegkegchau aidau  </div><div class='q'>shiig atsumkas pujuinakui,  </div><div class='q'>nunú diisam kajegkagtukaipa.   </div><div class='b'> &#160; </div> <div class='q'> <span class="verse" id="V8">8&#160;</span>Tuja kajeta duka idaisata,  </div><div class='q'>kajeka jiyanita dushakam ukukta,  </div><div class='q'>kajekaipa, wagki kajeamua duka utugchatan itawai.   </div><div class='q'> <span class="verse" id="V9">9&#160;</span>Aents pegkegchau aina duka ijina utsaam agtinai.  </div><div class='q'>Untsu aents aidau Apajuín umijuinak  </div><div class='q'>niinig anentaimas kajinas batsata nunú  </div><div class='q'>Tuke Pujuu nugkan anagkagtuawa nuna jukiagtinai.   </div><div class='b'> &#160; </div> <div class='q'> <span class="verse" id="V10">10&#160;</span>Aents pegkegchaun takau aidauk,  </div><div class='q'>dukap atsuk megkaejattawai;  </div><div class='q'>nunikagmatai wainkatasa egaakmesh  </div><div class='q'>makichkish wainkashtinaitme.   </div><div class='q'> <span class="verse" id="V11">11&#160;</span>Untsu aents ememachu aina nunú nugka pegkegnum wayawag,  </div><div class='q'>tutit chicham atsamunum shiig pujusagtinai.   </div><div class='q'> <span class="verse" id="V12">12&#160;</span>Untsu aents pegkegchauwa duka  </div><div class='q'>aents pegkejan kajejak  </div><div class='q'>pegkegchau awajkatatus egatui.   </div><div class='q'> <span class="verse" id="V13">13&#160;</span>Tujash Apajuík nunú aents aidaunak dushikiawai,  </div><div class='q'>wagki dita megkaejatnuk tsawan jegau asamtai.   </div><div class='q'> <span class="verse" id="V14">14&#160;</span>Aents pegkegchau aina duka  </div><div class='q'>ujudauch aidaun, ememachu aidaun,  </div><div class='q'>pujutji pegkeg aidaun aatus maawagtatus  </div><div class='q'>puyagjin akentaijijai uminawai.   </div><div class='q'> <span class="verse" id="V15">15&#160;</span>Tujash ditak, dita puyagjinig maam agtatui,  </div><div class='q'>untsu akentaiji aina duka  </div><div class='q'>kupija utsantam agtatui.   </div><div class='b'> &#160; </div> <div class='q'> <span class="verse" id="V16">16&#160;</span>Aents pegkegma duka  </div><div class='q'>wajiji kuashat achataish,  </div><div class='q'>aents wiakuch pegkegchaun  </div><div class='q'>nagkaesau shiig pujawai.   </div><div class='q'> <span class="verse" id="V17">17&#160;</span>Wagki Tuke Pujuuk  </div><div class='q'>aents pegkegchau aidaun ijinak,  </div><div class='q'>aents pegkeg aidaun kuitamkattawai.   </div><div class='b'> &#160; </div> <div class='q'> <span class="verse" id="V18">18&#160;</span>Apajuík aents tudaugtuchu aidaun kuitamui,  </div><div class='q'>tuja ditak ajumaish tuke atina nuna jukiagtinai.   </div><div class='q'> <span class="verse" id="V19">19&#160;</span>Tsawan waitiamu jegataish,  </div><div class='q'>ditak waittsachagtinai,  </div><div class='q'>tuja nujan tepeamtaish,  </div><div class='q'>dita yuwatnuk kuashat ajiagtinai.   </div><div class='b'> &#160; </div> <div class='q'> <span class="verse" id="V20">20&#160;</span>Aents pegkegchau aina duka  </div><div class='q'>dupa kagakujai betek keekagtinai.  </div><div class='q'>Tuja Apajuín shiwaaji aidaushkam  </div><div class='q'>jii bukuiti megkagama numamtuk  </div><div class='q'>megkaejatin ainawai.   </div><div class='q'> <span class="verse" id="V21">21&#160;</span>Aents pegkegchauwa duka  </div><div class='q'>tsagkatjukta takui tsagkatkamash akikmachui;  </div><div class='q'>untsu aents pegkeja duka  </div><div class='q'>tsagkatkamak nuni ewagas akikmawai.   </div><div class='q'> <span class="verse" id="V22">22&#160;</span>Apajuí pegkegnum yumigsamu aina nunú  </div><div class='q'>nugka pegkegnum pujusagtinai;  </div><div class='q'>untsu nii pegkegchaunum  </div><div class='q'>yumigjamu aina duka, ijina utsam agtinai.   </div><div class='b'> &#160; </div> <div class='q'> <span class="verse" id="V23">23&#160;</span>Tuke Pujuuk aentsu pujutjin diijus  </div><div class='q'>nii wakegamujai betek pegkeg ataik,  </div><div class='q'>shiig pujusti tusa yayawai.   </div><div class='q'> <span class="verse" id="V24">24&#160;</span>Tuja nunú aentsuk  </div><div class='q'>pegkegchaunum iyakush,  </div><div class='q'>nunisagkek megkaekashtinai,  </div><div class='q'>wagki nigka Tuke Pujuu achiakbau asa.   </div><div class='b'> &#160; </div> <div class='q'> <span class="verse" id="V25">25&#160;</span>Wi datsa asan pujuyag duwikish,  </div><div class='q'>tuja yamai múuntuch wajasan pujag duwish,  </div><div class='q'>makichkish waintsujai aents pegkeg aidau  </div><div class='q'>Apajuí kajimatki idaisamu asag waituidaunak,  </div><div class='q'>tuja dita uchiji aidaukesh  </div><div class='q'>yumain atsujam waituinak  </div><div class='q'>sumá yujaunak makichkish waintsujai.   </div><div class='q'> <span class="verse" id="V26">26&#160;</span>Aents pegkeg aina duka  </div><div class='q'>ashí tsawantai wait anenkagtinai,  </div><div class='q'>nuniau asa tsagkatkagtinai;  </div><div class='q'>tuja niina uchiji aidaushkam  </div><div class='q'>pegkegnum chichajam agtinai.   </div><div class='b'> &#160; </div> <div class='q'> <span class="verse" id="V27">27&#160;</span>Pegkegchau takata duka tupanjata,  </div><div class='q'>nunikam pegkeja duke takasta,  </div><div class='q'>nuniakum ame pujustinun Apajuí anagtabauwa  </div><div class='q'>nuwi tuke pujustinaitme.   </div><div class='q'> <span class="verse" id="V28">28&#160;</span>Wagki Tuke Pujuuk  </div><div class='q'>shiig takamua nuna wakegawai;  </div><div class='q'>nuadui niina umijuidaunak kajimatkig idaitsui;  </div><div class='q'>untsu pegkegchau aidaunak  </div><div class='q'>dita uchiji aidaujai ashí ijinui.   </div><div class='q'> <span class="verse" id="V29">29&#160;</span>Nugkan Apajuí anagkagtuawa nuwig  </div><div class='q'>aents niina umijin aidau tuke pujusagtinai.   </div><div class='b'> &#160; </div> <div class='q'> <span class="verse" id="V30">30&#160;</span>Aents pegkejak shiig anentaimas chichawai;  </div><div class='q'>nuniak tuke pegkeja nunak chichawai.   </div><div class='q'> <span class="verse" id="V31">31&#160;</span>Nuniau asa niina anentainishkam  </div><div class='q'>Apajuí jintintuamua nunak tuke aneakui;  </div><div class='q'>¡nuadui niig makichkish pegkegchaunmak  </div><div class='q'>iyaumaitsui!   </div><div class='b'> &#160; </div> <div class='q'> <span class="verse" id="V32">32&#160;</span>Aents pegkegchauwa duka  </div><div class='q'>aents pegkejan tsanumjug,  </div><div class='q'>maatnume tusa sujuktatus wekaetawai.   </div><div class='q'> <span class="verse" id="V33">33&#160;</span>Tujash Tuke Pujuuk aents pegkegchauwa nunú  </div><div class='q'>maati tusag idaisashtatui;  </div><div class='q'>tuja nuigtushkam tsanumjujagmatai,  </div><div class='q'>achikag waitkastinme tusagkesh idaisashtatui.   </div><div class='b'> &#160; </div> <div class='q'> <span class="verse" id="V34">34&#160;</span>Tuja amek Tuke Pujuuwai kajinmamsam pujusta,  </div><div class='q'>nuniakum niina chichame umigkata;  </div><div class='q'>wagki nii aminak tikich aidaun nagkaesau etamtatui,  </div><div class='q'>dutijama nugkan anagtabauwa nuna amastinai.  </div><div class='q'>¡Nuwi pujusam aents pegkegchau aidau  </div><div class='q'>jinuidau wainkatnaitme!   </div><div class='b'> &#160; </div> <div class='q'> <span class="verse" id="V35">35&#160;</span>Aents pegkegchauwa nunú  </div><div class='q'>numi múun wajaama numamtuk  </div><div class='q'>ememas wajaun wainkabiajai.   </div><div class='q'> <span class="verse" id="V36">36&#160;</span>Tujash wajukayawas, megkaekabi,  </div><div class='q'>wainkatasan egaknush wainkachmaijai.   </div><div class='b'> &#160; </div> <div class='q'> <span class="verse" id="V37">37&#160;</span>Aents shiig anentaimkauwa nunú diista,  </div><div class='q'>nunú aentsuk tutit chicham atsaunum agkan pujustinai.   </div><div class='b'> &#160; </div> <div class='q'> <span class="verse" id="V38">38&#160;</span>Untsu aents antumtikmainchau  </div><div class='q'>intimkiu aina duka  </div><div class='q'>ashí ijina utsaam agtinai;  </div><div class='q'>nuadui ditak jinatnujin dakainawai.   </div><div class='b'> &#160; </div> <div class='q'> <span class="verse" id="V39">39&#160;</span>Tuke Pujuuk aents pegkeg aidaun  </div><div class='q'>yaigka uwemtiknai,  </div><div class='q'>tuja tsawan waitiamu jegataish,  </div><div class='q'>nii ejaka kuitamui.   </div><div class='q'> <span class="verse" id="V40">40&#160;</span>Tuja ditanak Tuke Pujuu ayamjuk agkanmitkawai,  </div><div class='q'>wagki niyai kajinmamas  </div><div class='q'>anentaimaidau asagmatai.   </div><ul class='tnav'>
<li><a href='index.htm'>Salmos</a></li>
<li><a href='PSA034.htm'>&lt;</a></li>
<li><a href='PSA.htm'>37</a></li>
<li><a href='PSA040.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
