<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Éxodo 8</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/EXO08.htm" />
</head>
<body>
<ul class='tnav'>
<li><a href='index.htm'>Éxodo</a></li>
<li><a href='EXO07.htm'>&lt;</a></li>
<li><a href='EXO.htm'>8</a></li>
<li><a href='EXO09.htm'>&gt;</a></li>
</ul>
<div class="main">
 
<div class='chapterlabel' id="V0"> 8</div><div class='p'> <span class="verse" id="V1">1&#160;</span>Tuke Pujuu Moisésan chichajak:  </div><div class='p'>“Faraón pujamunum wetá, nunika chichagkum:  </div><div class='p'>“ ‘¡Mina aentsug aina nunú agkan idaitugsata, jiinag shiyakag mina emematjitnume! tujamui.   <span class="verse" id="V2">2&#160;</span>Tusa ujamaitkum ame jiinjati tusa idaichakminig, wi suwimka amaakun ashí Egipto nugkanum takashun ishitkattagme,   <span class="verse" id="V3">3&#160;</span>dutika ai takash namakia jiinag ame pujusa inamtaigminig, kanutaigmin, pegakjuminish, amejai atueka takau aina nuna jenish, ashí amina aentsjum aina nuna jenishkam, tuja pag inagtaigminish, pag najanatasa namutainmash ashí utsaaniagtatui.   <span class="verse" id="V4">4&#160;</span>Imaanidau asag amina tuja ame atueka takataijum aina nuna, nuigtu amina aentsjum aina nunashkam ashí takash pemjujag waitkasagtatui’ tita”, tiuwai.   </div><div class='p'> <span class="verse" id="V5">5&#160;</span>Nuna tusa Tuke Pujuu Moisésan ataktu chichajak:  </div><div class='p'>“Aarón ujakta ushujutaijin juki namakanini, entsa ayá nuni, kucha aidaunmanini awentati, dutikam nuwiya takash jiinag ashí Egipto nugkanak akijuati”, tiuwai.   </div><div class='p'> <span class="verse" id="V6">6&#160;</span>Tusa tima Aarón egiptunmaya namak ayamunmanini awentau, dutikam takash jiinag ashí Egipto nugkanak pimutkau.   <span class="verse" id="V7">7&#160;</span>Nunikmatai tunchi aidaushkam dutiksag dita dekamujijai takashun Egipto nugkanum ikaunmakajui.   <span class="verse" id="V8">8&#160;</span>Imanikmatai, faraón Moisésan, Aarógjai untsuka itan chichajak:  </div><div class='p'>“Apajuí, Tuke Pujuu tutai, minash segatjitajum, takash mina, nuigtu mina aentsug aidaunash waitkagmaina nuna emegkagti. Dutikamtai wisha niina aentsji aidaunash kuntinu maa apeenak Tuke Pujuun ememattinme tusan idaitustajai”, tiuwai.   </div><div class='p'> <span class="verse" id="V9">9&#160;</span>Tusa tutai Moisés niina ayaak:  </div><div class='p'>“Amina, tuja amejai atuegak takau aina nuna, tuja amina aentsjum aina nujai takash aidau waitkagmaina nunú shiyakti, nunikag namaka utsaanatnume tusanush, wajutiya nunash segattatjame nunú ame tujutta”, tau.   <span class="verse" id="V10">10&#160;</span>Tama nii ayaak:  </div><div class='p'>“Kashin dutikata”, tiuwai. Tutai Moisés ayaak:  </div><div class='p'>“Ame tame duka betek uminkattawai, nunikmatai amesh dekaata iina ememattai Apajuí, Tuke Pujuuwa, imanuk tikichik atsa nunú.   <span class="verse" id="V11">11&#160;</span>Takash aidau amina waitkagmaina duka shiyaktatui, nunik namaka utsaanattawai. Nuadui aminak waitkagmaschattawai, tuja amejai atueka takataijum aidaunash, tuja amina aentsjum aidaunashkam ataktu awagkig waitkaschattawai”, tiuwai.   </div><div class='p'> <span class="verse" id="V12">12&#160;</span>Tusa Moisés Aarógjai faraógka aujus ukuinak jiinkiajui. Nunik Moisés Tuke Pujuun segauwai, takash faraón ishitkamua nuna awakeagti tusa.   <span class="verse" id="V13">13&#160;</span>Tusa segam Tuke Pujuu Moisésan antugkauwai, nunik takash jegaa, agá, ajanum aatus ayaunak ashí ijinauwai.   <span class="verse" id="V14">14&#160;</span>Nunikmatai aents aidau takash jinaun yajuak iju ijuma emakajui, dutikam ashí nugkanum pegkegchau mejeg akijuauwai.   <span class="verse" id="V15">15&#160;</span>Tujash faraón nunú utugchatan agkan wajasa, ataktu antakchau wajas Israel aents aidau jiinjainum tau asa awake dakitau. Nuniau asa Moisés Aarógjai tabaunak antugkachui, Tuke Pujuu nuniktatui tibaunak imanisag.   </div><div class='s'>Kampatuma juju suwimak suwaku tetee ishitkamu </div> <div class='p'> <span class="verse" id="V16">16&#160;</span>Tuke Pujuu Moisésan chichajak: “Aarón niina ushujutaijiya duwi nugka yukukuntu awatta tita, dutikam tetee najaneak, ashí Egipto nugkanmak piyakti”, tau.   </div><div class='p'> <span class="verse" id="V17">17&#160;</span>Tusa tima nuna uminak Aarón ushujutaiyai nugka yukukuntun awatiuwai, dutikam ashí Egipto nugkanum nugka yukukuntu aidau ayauk tetee najaneak, Egipto nugkanak akijuauwai. Imaniku asa aents aidaunak, kuntin aidaujai senchi waitkaidau.   <span class="verse" id="V18">18&#160;</span>Nunitai tunchi aidaushkam dita dekamujin teteen najankatag tukama tujinkajui, nuninai teteek aentsnak, kuntinnak shiig kuashat waitkaidau.   </div><div class='p'> <span class="verse" id="V19">19&#160;</span>Nunik tujinkag tunchi aidau faraógkan chichajuinak:  </div><div class='p'>“Juka dekas Apajuí senchijiyai”, tuidau.  </div><div class='p'>Tamashkam faraógkak antakchau wajas Moisés Aarógjai tabaunak antugkachui, Tuke Pujuu nuniktatui tibaunak imaanisag.   </div><div class='s'>Ipak usumta nunú suwimak suwaku anchi ishitkamu </div> <div class='p'> <span class="verse" id="V20">20&#160;</span>Nunitai Tuke Pujuu Moisésan chichajak:  </div><div class='p'>“Kashin kashikmas faraón namaka jegattawai, nuniktin asamtai, ameshkam kashikmasa nantakim jegaantata, núnikam Apajuí chichaak: ‘¡Mina aentsug aina nunak agkan idaitugsati, dutikam jiinag mina emematjitnume!   <span class="verse" id="V21">21&#160;</span>Tuja ame mina aentsug aidau jiinjatnume tusa idaichakminig, wi aminak, amejai atuegak takau aina nuna, tuja amina aentsjum aina nunashkam anchi wegantu aidaun ishitkattagme. Dutika ai egiptunmaya aidau jenig, nugkeenish ayatak anchig piyaktatui.   <span class="verse" id="V22">22&#160;</span>Tujash nunú imaniakuish, mina aentsug Egipto nugkanum Gosén batsata nunak wi kuitamkattajai, nuadui dita batsatbaunmak makichik anchigkesh atsuttawai. Nunú wainkum dekaattame wi Apajuí Tuke Pujuu tutain mina senchigjai juju nugka juwi dutikag nunú.   <span class="verse" id="V23">23&#160;</span>Wi mina aentsug aidaunak agkanmitkakun, amina aentsjum aidaunak suwimka susattajai. Tuja duka kashin uminkattawai’ tujamui, tita”, tiuwai.   </div><div class='p'> <span class="verse" id="V24">24&#160;</span>Aatus Tuke Pujuu anchi aidaun faraógka pujusa inamtaijin, niijai atueka takatai aidau jenish ashí shiig kuashat anchin ishitkauwai, dutikam ashí Egipto nugkanmak ayatak anchig piyakmatai pegkegchau wajas asauwai.   <span class="verse" id="V25">25&#160;</span>Imanikmatai faraón Moisésan, Aarógjai untsuka chichajak:  </div><div class='p'>“Wetajum, tujash atushat wetsuk atum batsatjum nuwig kuntin maa apeakjum atumin Apajuíji ememattajum”, tau.   </div><div class='p'> <span class="verse" id="V26">26&#160;</span>Tama Moisés ayaak:  </div><div class='p'>“Juwi pujusa dutikamuk shiig awajtamtsuji. Nunú kuntin maa apeamua duka egiptunmaya diismak shiig pegkegchauwai. Nuadui ii kuntin maa apeaku Tuke Pujuu emematjin egiptunmaya aidau waipakag, ditak kuntinu emematin asag kayai tuku tukugmainakua mantamain ainawai.   <span class="verse" id="V27">27&#160;</span>Nunin asamtai iik kampatum tsawantai weaja uwegshunum jegaa kuntin maa apeaku nii tujamauwa dutiksaik iina Apajuíji Tuke Pujuu tutaya nunú ememattag taji”, tau.   </div><div class='p'> <span class="verse" id="V28">28&#160;</span>Tusa tutai faraón chichaak:  </div><div class='p'>“Untsu takugmek uwegshunum wejum Tuke Pujuu atum emematin ainajum nunú kuntin maa apeakjum ememattajum. ¡Nuniakjum mina pachittsagmesh segatjitajum! Tujash shiig atushtak shiyakaigpajum”, tau.   </div><div class='p'> <span class="verse" id="V29">29&#160;</span>Tusa tama Moisés ayaak:  </div><div class='p'>“Israel aents aidau shiyakag kuntinun maa apeenak Tuke Pujuu ememattag tuina nunú wegpajum tusa tichatnaitkuminig, wi amijai juwi chichag nuna jiinkin, Tuke Pujuun segattatjame amina jemin, ame atueka takataijum aidau jeen nuigtu aentsjum aidau jenishkam anchi waitkagmaina duka kashin megkaejatnume tusan”, tiuwai.   </div><div class='p'> <span class="verse" id="V30">30&#160;</span>Nuna tusa Moisés faraógka jeen pujau agá jiinki Tuke Pujuun segauwai.   <span class="verse" id="V31">31&#160;</span>Tusa segam Tuke Pujuu Moisés sumamunak imatiksag umikui. Nuadui faraógka jeen, nii atueka takataiji aidau jenish, tuja ashí niina aentsji aidau jenishkam makichik anchigkesh atsusui.   <span class="verse" id="V32">32&#160;</span>Nunikmatai faraón antakchau wajas, Israel aents aidauk dekas jiinjashtinme tiuwai.   </div><ul class='tnav'>
<li><a href='index.htm'>Éxodo</a></li>
<li><a href='EXO07.htm'>&lt;</a></li>
<li><a href='EXO.htm'>8</a></li>
<li><a href='EXO09.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
