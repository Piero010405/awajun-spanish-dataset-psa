<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Mateo 20</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/MAT20.htm" />
</head>
<body>
<ul class='tnav'>
<li><a href='index.htm'>Mateo</a></li>
<li><a href='MAT19.htm'>&lt;</a></li>
<li><a href='MAT.htm'>20</a></li>
<li><a href='MAT21.htm'>&gt;</a></li>
</ul>
<div class="main">
 
<div class='chapterlabel' id="V0"> 20</div><div class='s'>Aents ajanum takastajum tusa ishiakbau pachisa jintinkagtuamu </div> <div class='p'> <span class="verse" id="V1">1&#160;</span>“Apajuí inama duka, uva ajagtin, shiig kashikmas ajajin takastin aidaun aentsun egaak jiinkiuwa nujai betekmamtinai.   <span class="verse" id="V2">2&#160;</span>Nunik takastin aina nuna igkug, makichik tsawan takagtustajum akiktajime tusa chichasá, uva ajakbaunum ajajin ishiakui.   <span class="verse" id="V3">3&#160;</span>Nunik ataktú a las nueve tumain ai jiinkiuwai, nunikmá tikich aidaushkam plazanum wainak batsatun wainak,   <span class="verse" id="V4">4&#160;</span>chichajak: ‘Atumshakam mina ajajui uva ajakbauwa nui takaakjum wetajum, atumnashkam dutiksanuk betek akiktajime, tama ditashkam weajui’.   <span class="verse" id="V5">5&#160;</span>Dutika ataktushkam etsa tajiaju ai jiinkiuwai, nunik wakettsag a las tres wegaishkam jiinkiuwai, nunik nunashkam betek dutikauwai.   <span class="verse" id="V6">6&#160;</span>Nunik a las cinco jegattak wegai jiinki wekamá, tikich aidaushkam wainak ijuntatman wainkauwai, nunik iniak: ‘¿Wagka atumesh takatskesh etsash akapagme?’, tau.   <span class="verse" id="V7">7&#160;</span>Tama dita aiinak: ‘Iinak makichik aentskesh, takastá tusag egapainatsui’. Tiagtai: ‘Atumshakam mina ajag uva ajakbauwa nui takaakjum wetajum’, tiuwai.   <span class="verse" id="V8">8&#160;</span>Nunik kiyagmatai uva ajagtina nu, niina inake takatá diinun chichajak: ‘Ashí takau aidau untsuktá dutikam inagnamunum wayawagma nui nagkamsam, nagkamchak wayawagma imanui akigtá’, tiuwai.   <span class="verse" id="V9">9&#160;</span>Timatai a las cinco jegattak wegai wayau aidau kaunawag, makichik tsawantai takasbaunum akikmataiya dutiksag makí makichik aidau makichik denario<a href="#FN1" class="notemark">*<span class="popup">“Denario”, diistá Mt. 18.28.</span></a> jukiaju.   <span class="verse" id="V10">10&#160;</span>Dutikamtai yama nagkamchak wayau aidau jegaantag, jutiinak aan dukapeap akigmaktatji tusag anentaimaidau, tujash ditashkam dutiksag makí makichik, makichik denario jukiajui.   <span class="verse" id="V11">11&#160;</span>Nuna jukiag, ajagtina nu augmattan nagkamawaju,   <span class="verse" id="V12">12&#160;</span>nunikag chichajuinak: ‘¿Wagka jujú aidau inagnamunum wayawag makichik hora takasagma nuniaish jutiijai betekash akikume, dekas jutii kijin takainaku etsa sukumainakuish katsunja tsawan ashimag nuniajinish?’, tuidau.   <span class="verse" id="V13">13&#160;</span>Tiagtai ajagtina nu dita aina nuiyan makichik ayaak: ‘Kumpajuh, wika aminak makichik pegkegchaunakesh dutikatsjame, ¿wi yama nagkamchakun makichik denario akiktajame tama, ayú tichamkum?   <span class="verse" id="V14">14&#160;</span>Juuwai aminua duka, jukim wetá, inagnamunum waya nunash amina amaajam dutiksanuk susatasan wakegajai.   <span class="verse" id="V15">15&#160;</span>¿Mina kuichkignak wi wakegamun dutikmainchaukaitag? ¿Wi pegkeg asan dutikag duiká ame tikich kajejakum tu wekaegam?’, tiuwai.   </div><div class='p'> <span class="verse" id="V16">16&#160;</span>“Tujash kuashat aents dekatkau atatus wakegaina nu ukunum juwakagtinai. Untsu iman atan anentaimtumachu aina nu dekatkauk agtinai”.   </div><div class='s'>Kampatuma juna Jesús ni mantamnatnuji etsegkamu </div> <div class='r'>(Mr. 10.32-34; Lc. 18.31-34)  </div><div class='p'> <span class="verse" id="V17">17&#160;</span>Jesús Jerusalén wakatatus wesa jintaa jintintaiji doce aina nuna akanki chichajak:   </div><div class='p'> <span class="verse" id="V18">18&#160;</span>—Yamai Jerusalén wakattaji, nunikmatai Aentsmaga akiinauwa nunak achikag sacerdote apuji, maestro chicham umiktinun jintinkagtin aidaunum sujukagtatui maatnume tusag,   <span class="verse" id="V19">19&#160;</span>dutikam dita jukiag judiochu aidaunum sujukagtatui; dushí dushikinakuag, asutiawag, achijag maatnume tusag; tujash kampatum tsawanta jui nantaktatui, tiu.   </div><div class='s'>Zebedeo nuwe uchijinun pachis Jesusan segamú </div> <div class='r'>(Mr. 10.35-45)  </div><div class='p'> <span class="verse" id="V20">20&#160;</span>Zebedeo uchijí aina nuna dukují niina uchijí aidaujai ijunag, Jesusan jegantun niina eemtin tikishmaju, wait anenjugti tusa segatatus.   <span class="verse" id="V21">21&#160;</span>Nunitai Jesús iniak:  </div><div class='p'>—¿Wají wakegame?, tau.  </div><div class='p'>Tama nuwa ayaak:  </div><div class='p'>—Ame inamtaigmin mina uchig jimaja juna, makichik untsujin ekenak, tikichia junak menajin eketjusti tajame, tau.   </div><div class='p'> <span class="verse" id="V22">22&#160;</span>Tutai Jesús ayaak:  </div><div class='p'>—Atumek dekatsjume mina segatjum duka.  </div><div class='p'>¿Atumesh wi waittsattag imaanikjumesh waitmainuk ainajum? tau. Tama dita aiinak:  </div><div class='p'>Ehé, iishkam duka nunimainaitji, tuidau.   </div><div class='p'> <span class="verse" id="V23">23&#160;</span>Tiagtai Jesús ditan chichajak:  </div><div class='p'>—Dekaskenum wi waittsattag nunisjumek waittsatin ainagme; tujash mina untsujui nuigtú mina menajui ekeemsatajum tusanuk wika tumaitsujai; nunak mina Apag ya aidau ekeemsatnuna umigkauwaita nuna dutikatnai, tiuwai.   </div><div class='p'> <span class="verse" id="V24">24&#160;</span>Nu tabaun tikich diez jintintaiji aina nu antukag, mai yachijai kajegkajui.   <span class="verse" id="V25">25&#160;</span>Nuniagtai Jesús ditan untsuká chichajak:  </div><div class='p'>—Atumek dekagme, aents ju nugka juiya aentsun apuji aidauk, aentsnak ditanua nunin emak inainawai, tuja nunú apu aina nuna aentsji aidaushkam aentsnak, dita wakegamun inainawai.   <span class="verse" id="V26">26&#160;</span>Tujash atum ainajum anuiyag nuninuk amaitsui; dekas apu atatus wakegauk atum ainajum anuiyag, tikichi takajin amainai;   <span class="verse" id="V27">27&#160;</span>Atum ainajum anuiya dekatkau atatus wakegauk, atumi inakem wemainai.   <span class="verse" id="V28">28&#160;</span>Wagki Aentsmaga akiinauwa duka umigtuktinme tusag taachui, nigka tikich aidaun yaigtatus tauwai, nunik mantamnak kuashat aentsun uwemtikata tau asa.   </div><div class='s'>Jesús jimag aents wainmachu etsagagbau </div> <div class='r'>(Mr. 10.46-52; Lc. 18.35-43)  </div><div class='p'> <span class="verse" id="V29">29&#160;</span>Jericonmaya dita jiinki weagtai, kuashat aents Jesusan saetukajui.   <span class="verse" id="V30">30&#160;</span>Nuniamunum jimag aents wainmachu aidau jintá yantamen eketaidau, Jesús nagkaebaun antukag:  </div><div class='p'>—¡Apuh, Davita uchijiyah, jutiish wait anenkagtugta! tusag untsuidau.   </div><div class='p'> <span class="verse" id="V31">31&#160;</span>Imatiagtai aents aidau itatkati tusag jiyaidau; tujash ditak nuní senchi untsumkag:  </div><div class='p'>—¡Apuh, Davita uchijiyah, jutiish wait anenkagtugta!, tuidau.   </div><div class='p'> <span class="verse" id="V32">32&#160;</span>Imatjam Jesús nui wajan untsuk ikaunman iniak:  </div><div class='p'>—¿Utugtukti tusagmea wakegagme?, tau.   </div><div class='p'> <span class="verse" id="V33">33&#160;</span>Tama dita aiinak:  </div><div class='p'>—Apuh, iik wainmaktasa wakegaji, tuidau.   </div><div class='p'> <span class="verse" id="V34">34&#160;</span>Tiagtai Jesuschakam wait anentug ditá jiin antinkaju, dutikamuik wainmakag, ditashkam Jesusan nemagkaju.   </div><ul class='tnav'>
<li><a href='index.htm'>Mateo</a></li>
<li><a href='MAT19.htm'>&lt;</a></li>
<li><a href='MAT.htm'>20</a></li>
<li><a href='MAT21.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V9">20:9</a>
<span class="ft">“Denario”, diistá Mt. 18.28.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
