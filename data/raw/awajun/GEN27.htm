<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Génesis 27</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/GEN27.htm" />
</head>
<body>
<ul class='tnav'>
<li><a href='index.htm'>Génesis</a></li>
<li><a href='GEN26.htm'>&lt;</a></li>
<li><a href='GEN.htm'>27</a></li>
<li><a href='GEN28.htm'>&gt;</a></li>
</ul>
<div class="main">
 
<div class='chapterlabel' id="V0"> 27</div><div class='s'>Isaac uchiji Jacopan Esaújai yumigjamu </div> <div class='p'> <span class="verse" id="V1">1&#160;</span>Isaakak shiig muumpakiu asa wainmatnash wainmamainchau wajas pujujakui. Nunik pujau makichik tsawantai niina uchiji iwain untsuka chichajak:  </div><div class='p'>“¡Uchuchih!” tau. Tusa untsuam nii ayaak:  </div><div class='p'>“Juwi pujajai apawah, waji tame, tujutta”, tiuwai.   </div><div class='p'> <span class="verse" id="V2">2&#160;</span>Tama nii ayaak:  </div><div class='p'>“Nijah, wika yamaik shiig muumpakjai, pachiachbaunum jamainaitjai.   <span class="verse" id="V3">3&#160;</span>¡Nuadui kuntin mautaijum jukim ikam weme kuntin maam,   <span class="verse" id="V4">4&#160;</span>shiig pachimjam, mina yutaijuama nunú yutai pegkeg inagkam itagtuata, yuwatjai! Nuna yuwakun wi eke jatsug duwik amina pegkegnum yumigsatjame”, tiuwai.   </div><div class='p'> <span class="verse" id="V5">5&#160;</span>Nuna aatus Isaac tabaun Rebeca antukui. Nunik Esaú apaji yuwatnun kuntinun egak wematai,   <span class="verse" id="V6">6&#160;</span>uchiji ekeu Jacopan chichajak:  </div><div class='p'>“Antukta nijah, amina apa yamai amina yatsumjai chichaak:   <span class="verse" id="V7">7&#160;</span>‘Kuntin maata, dutikam yutai pegkeg pachimja inagkam itagtuata, nuna yuwan, eke jatsuk Tuke Pujuush antai amina pegkegnum yumigsatjame’ taun antukmajai.   <span class="verse" id="V8">8&#160;</span>Nuadui uchuchi wi titatjam nunú shiig antukta:   <span class="verse" id="V9">9&#160;</span>Wamak tagku batsamtain weme, jimag chivo tsakat pegkeg jukim itagtuata, wi wamak maan amina apa yaitaijiyama nuna pachimjan inagtuktajai.   <span class="verse" id="V10">10&#160;</span>Dutikamtai ame jukim ejetuata nuna yuwati, nuna yuwa nii dekas iwaaka awik, amina pegkegnum yumigtamsati”, tiuwai.   </div><div class='p'> <span class="verse" id="V11">11&#160;</span>Tusa tama Jacob dukujin ayaak:  </div><div class='p'>“Tujash mina yatsug Esaún iyashig uje wajasuwe, wika aannuchuitjai.   <span class="verse" id="V12">12&#160;</span>Namputkama mina apag achigkama dekapjug, dushiktakpap jutijawa tusa, pegkegnum yumigtutsuk pegkegchaunum yumigtujai tajai”, tiuwai.   </div><div class='p'> <span class="verse" id="V13">13&#160;</span>Tusa tutai dukuji ayaak:  </div><div class='p'>“¡Uchuchi amina pegkegchaunum yumigtamjamtaish duka minai juwakti! ¡Amek ayatak wi tajam duke umikta, nuniakum wamkesam weme, jimag chivo tsakat jukim itagtuata!” tau.   </div><div class='p'> <span class="verse" id="V14">14&#160;</span>Tusa tima ayu tusa weji, jimag chivo tsakatan juki dukujin itajuauwai. Dutika itajuam nuna maa Isaakan yaitaijin imatiksag pachimag yutai pegkejan inagtukui.   <span class="verse" id="V15">15&#160;</span>Dutika umika, Esaú nugkutaiji jáanch dekas shiig pegkeg jegaa atatman juki, niina uchiji ekeun Jacopan anugjauwai.   <span class="verse" id="V16">16&#160;</span>Dutika nuigtushkam chivo duwapen juki, niina kuntujin pempenjauwai, dutikak, kuntujenchakam uje atsuju asamtai, nuwishkam anugjauwai.   <span class="verse" id="V17">17&#160;</span>Dutika nii yutai pachimja pegkeg inagkamun pagjai juki apajin susati tusa susauwai.   </div><div class='p'> <span class="verse" id="V18">18&#160;</span>Dutikam nuna juki niina apaji pujamunum waya, chichajak:  </div><div class='p'>“¡Apawah!” tiuwai.  </div><div class='p'>Tama: “Juwi pujajai, ¿yaa uchijuitpa amesh?” tusa Isaac iniasui.   </div><div class='p'> <span class="verse" id="V19">19&#160;</span>Tusa iniam Jacob ayaak:  </div><div class='p'>“Wika amina uchijum iwai Esaúwaitjai. Ame mina segatmaum nunak umikjai. ¡Wait aneasam nantakim juwi ekemsam yuwata wi kuntin maamua nunú, núnikam pegkegnum yumigtugta!” tiuwai.   </div><div class='p'> <span class="verse" id="V20">20&#160;</span>Tusa tama, Isaac uchijin iniak:  </div><div class='p'>“¿Uchuchi itugsamea kuntinush wamkesmesh wakemkaume?” tau.  </div><div class='p'>Tama Jacob ayaak:  </div><div class='p'>“¡Tuke Pujuu Apajuí ame emematnum nunú minak yainkamtai, wamak igkugmajai!” tiuwai.   </div><div class='p'> <span class="verse" id="V21">21&#160;</span>Tujash Isaac niina chichajak:  </div><div class='p'>“Ayu, ame dekas mina uchig Esaúwaitkumek adijtukta achikan dekapsatjame”, tiuwai.   </div><div class='p'> <span class="verse" id="V22">22&#160;</span>Tusa tama Jacob apajin jegaantauwai, achijuk dekapjusti tusa. Nuna achika dekapes, Isaac chichajak: “Chichamjumek Jacopan chichamejai betekai, tujash untsu kuntujum Esaún kuntujiyai”, tiuwai.   <span class="verse" id="V23">23&#160;</span>Niina kuntujinig niina yachi Esaún kuntujijai betek uje wajakin asamtai, dekapjachui. Tujash pegkegnum yumigjattak,   <span class="verse" id="V24">24&#160;</span>ataktu awena iniak:  </div><div class='p'>“¿Dekas amesh mina uchig Esaúkaitam?” tau. Tama nii ayaak:  </div><div class='p'>“Ehe witjai, Esaúwaitjai”, tiuwai.   </div><div class='p'> <span class="verse" id="V25">25&#160;</span>Tusa timatai niina apaji chichajak:  </div><div class='p'>“¡Ayu uchuchih, ame kuntin maa inagkamu sujusta yuwatjai, nuna yuwan pegkegnum yumigsatjame!” tiuwai.  </div><div class='p'>Tama Jacob ayu tusa yutai umikbaun juki apajin susauwai. Dutikak nuigtushkam umutai vino uva najanamun ejetuauwai. Dutikam Isaac nuna yuwa umutainashkam uwajui.   <span class="verse" id="V26">26&#160;</span>Nunik chichaak:  </div><div class='p'>“¡Uchuchih, juwi tantam kugkuntsata!” tiuwai.   </div><div class='p'> <span class="verse" id="V27">27&#160;</span>Tama Jacob niina apajin kugkuastatus jegaantam, Isaac niina uchiji Esaún jáanchji kugkuntin dekapjujui. Nuna dekapjug pegkegnum yumigkiak:  </div><div class='q'>“Juju juni kugkua juka mina uchig emkaun  </div><div class='q'>kugkuntiyai. Ikaman kugkuntijai betekai,  </div><div class='q'>Tuke Pujuu aan yumigjamu asa.   </div><div class='q'> <span class="verse" id="V28">28&#160;</span>¡Uchuchi aminak Apajuí yumi  </div><div class='q'>nayaimpinmayan amastí,  </div><div class='q'>dutijamamtai amek nugkanum ajakmamesh  </div><div class='q'>trigo shiig kuashat juutnaitme,  </div><div class='q'>tuja vinoshkam umumain kuashat ajutjamtinai!   </div><div class='q'> <span class="verse" id="V29">29&#160;</span>¡Kuashat aents aidau aminak takagtamiagtinai,  </div><div class='q'>nuigtushkam nugka muunnumia aidaush  </div><div class='q'>ima aminak antugtamainak umigtamiagtinai!  </div><div class='q'>¡Ame apu wajasamin, yatsumshakam amina umigtamtinai!  </div><div class='q'>¡Amina pegkegchaunum yumigtamaidauk,  </div><div class='q'>ditashkam dutiksaik pegkegchaunum yumigkiam agtinai!  </div><div class='q'>¡Untsu amina pegkegnum yumigtamaidauk,  </div><div class='q'>ditashkam dutiksaik pegkegnum yumigkiam agtinai!” tuu yumigjauwai.   </div><div class='b'> &#160; </div> <div class='p'> <span class="verse" id="V30">30&#160;</span>Tusa pegkegnum yumigjam Jacob apajin pujau jiinki wegaig, Esaúshkam kuntinun maatatus weu tauwai.   <span class="verse" id="V31">31&#160;</span>Nunik niishkam apaji yaitaijin, yutai pegkejan pachimag inajuk, juki jegan apajin chichajak:  </div><div class='p'>“¡Apawah, nantakim, wi kuntinun maa inagtukjam nunú yuwata, núnikam pegkegnum yumigtusta!” tiuwai.   </div><div class='p'> <span class="verse" id="V32">32&#160;</span>Tusa tama Isaac iniak:  </div><div class='p'>“¿Yaitpa amesh?” Tama:  </div><div class='p'>“Wika amina uchijum iwai Esaúwaitjai”, tiuwai.   </div><div class='p'> <span class="verse" id="V33">33&#160;</span>Tutai, Isaac anentai jegagchauwai, nunik kujakjatun chichaak:  </div><div class='p'>“Tujash ¿ya minash kuntinun maa yutain umikash itagtuame? Nuna wika ame eke tatsminig ashí yuwamjai. Dutikan niina ashí pegkegnum yumigjamjai. Nuadui nii yamaik pegkegnum yumigjamu juwake”, tiuwai.   </div><div class='p'> <span class="verse" id="V34">34&#160;</span>Tusa apaji tutai Esaú antuk, kajeka buutak:  </div><div class='p'>“¡Apawah, minash wait aneasam pegkegnum yumigtujiah!” tau.   </div><div class='p'> <span class="verse" id="V35">35&#160;</span>Tusa tama Isaac ayaak:  </div><div class='p'>“Amina yatsum tajutua, tsanujug aminu pegkeg yumig atinuwe nunak ashí jujutjamkine”, tiu.   </div><div class='p'> <span class="verse" id="V36">36&#160;</span>Tutai Esaú chichaak:  </div><div class='p'>“¡Awis niina daajinak Jacob adaikau ainatai! ¡Aniau asa jimajá tsanumag midau amainun atanjukne! Nagkamchakush wi iwai asa jumainun atanjukmae, tuja yamaish wi pegkegnum yumignamainjun nigki atanjukne. ¿Tujash mina yumigtumainuk makichkish ukugtuschaumek?” tau.   </div><div class='p'> <span class="verse" id="V37">37&#160;</span>Tama Isaac Esaún ayaak:  </div><div class='p'>“Antukta nijah, wi Jacopan amina apujum ati tusan tijai, dutikakun ashí niina patayi aidaushkam niina umijin atinme, timajai. Nuigtushkam trigo aidaush, umutai vino aina nujai kuashat ajiti, timajai. ¿Tujash uchuchi yamaish aminash, itugkatjamki?” tau.   </div><div class='p'> <span class="verse" id="V38">38&#160;</span>Tusa tama Esaú atak awagki segaak:  </div><div class='p'>“¿Apawah, makichkiuchikesh mina yumigtumainuk shiig atsugtamuak? ¡Minash apawah, pegkegnum yumigtujiah!” tusa senchi buutu.   </div><div class='p'> <span class="verse" id="V39">39&#160;</span>Imattai Isaac niina chichajak:  </div><div class='q'>“¡Antukta nijah, amek atushat weme,  </div><div class='q'>juju nugka pegkeja juka ukuakum,  </div><div class='q'>nugka pegkegchaunum yumish  </div><div class='q'>yutachbaunum pujustinaitme!   </div><div class='q'> <span class="verse" id="V40">40&#160;</span>Amek amina puyaajumjai  </div><div class='q'>depetmasam pujakum amina  </div><div class='q'>yatsum umigtinaitme, tujash ame senchijinkum  </div><div class='q'>nii umiju pujaum agkanmagatnaitme”, tiuwai.   </div><div class='s'>Esaú maatag tama Jacob tupikakbau </div> <div class='p'> <span class="verse" id="V41">41&#160;</span>Jacob kasagkamu asa, Esaú niina senchi kajegkauwai, wagki nii yumignamainun, apaji Jacopan susau asamtai. Nunik anentaimas: “Mina apajuk jatanak namput wajaschae, nii jakamtai agkan wajasan mina yatsug Jacobnak maatjai”, tiuwai.   </div><div class='p'> <span class="verse" id="V42">42&#160;</span>Tusa chichaman umiamun Rebeca dekaa, Jacopan untsuka itan chichajak:  </div><div class='p'>“Antukta nijah, amina yatsum Esaú mantamatag tawai, ame nii yumignamainji atankiu asamin.   <span class="verse" id="V43">43&#160;</span>Nuadui uchuchi yamai antugtukta: Amek yamaik yaakat Harágnum tupikakta, núnikam mina ubag Labágka jeen jegata.   <span class="verse" id="V44">44&#160;</span>Nunikam amina yatsum kajegtamka nuna sakapai, nuwi niijai pujusta.   <span class="verse" id="V45">45&#160;</span>Ame atankim kajegtamka nuna tsagkugmatai, duwi wi chichaman akuptuktatjame, dutikamtai nunú dekaam wakitkim taamnum. ¡Dakitajai mina uchig maaninak mai jaka megkaekai! tusan”, tau.   </div><div class='p'> <span class="verse" id="V46">46&#160;</span>Nuna tii idayak, Rebeca Isaakan chichajak:  </div><div class='p'>“Hitita nuwa, Esaún nuwe aina nuna pegkegchaujin shiig aneasan pujumainchau, jamain dekapeajai. Tuja juju hitita nuwa aidau Canaágnum pujuina juninjai Jacob nuwenkuig, wika jakatjastai”, tiuwai.   </div><ul class='tnav'>
<li><a href='index.htm'>Génesis</a></li>
<li><a href='GEN26.htm'>&lt;</a></li>
<li><a href='GEN.htm'>27</a></li>
<li><a href='GEN28.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
