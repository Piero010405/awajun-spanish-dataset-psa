<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Jueces 14</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JDG14.htm" />
</head>
<body>
<ul class='tnav'>
<li><a href='index.htm'>Jueces</a></li>
<li><a href='JDG13.htm'>&lt;</a></li>
<li><a href='JDG.htm'>14</a></li>
<li><a href='JDG15.htm'>&gt;</a></li>
</ul>
<div class="main">
 
<div class='chapterlabel' id="V0"> 14</div><div class='s'>Sansón nuwenamu </div> <div class='p'> <span class="verse" id="V1">1&#160;</span>Makichik tsawantai Sansón weuwai yaakat Timnat. Nunik nuwi filisteo nuwa pujuttaman wainak wakejukui.   <span class="verse" id="V2">2&#160;</span>Nunik niina jeen wakitki apajin dukujijai ujaak:  </div><div class='p'>“Yaakat Timnatnum filisteo nuwa pujaun wainkamag nujai nuwenatag tajai. Nuadui wait aneasjum nuwenatasa umitai aina nunú ashí umiktajum”, tiuwai.   </div><div class='p'> <span class="verse" id="V3">3&#160;</span>Tusa tutai niina apaji dukujijai ayaak:  </div><div class='p'>“¿Wagkamek filisteo aents Apajuín umigchau aina nuninjaish nuwenatame? ¿Iina patayi aina nuwiyag nuwak atsawak? atsa nuniachkush ¿ashí Israel aents aina nuwiya nuwak makichkish atsawak?” tiuwai.  </div><div class='p'>Tusa tama Sansón ayaak:  </div><div class='p'>“Wika nuna nuwan wakegajai. Dekas nunú nuwa sumagtuktajum nujai nuwenatjai”, tiuwai.   </div><div class='p'> <span class="verse" id="V4">4&#160;</span>Tuja Tuke Pujuu yaunchuk emtika nuniktin ati tusa tibaunak niina apajig dukujijaig dekajakchau ainawai. Tuja nunú tsawantin Israel aents aidaun filisteo aidau waitkaidau asamtai, wajuk waintuanuk filisteo aents aidaun ijinkun Israel aents aidaun agkanmitkawag tau asa tiuwai.   </div><div class='p'> <span class="verse" id="V5">5&#160;</span>Nuadui Sansógkak niina apaji, dukuji aatus yaakat Timnat weuwai.  </div><div class='p'>Nunik wegau niina apajin dukujijai ukuak tsegkeki uvan egak weuwai. Nunik wegaun león yama tsakaju senchi kajeau jetekui.   <span class="verse" id="V6">6&#160;</span>Dutiktai Apajuí Wakani Sansógkan egkemtujui. Dutikam leónkan achika chivo tsakatuch maumaina dutika mauwai. Nuna dutikash apajinak dukujijaig ujakchauwai.   <span class="verse" id="V7">7&#160;</span>Tuja Timnatnum jegawag Sansógkak nii nuwa wakejukbau pujaunum weuwai. Nunik niijai chichasui.   </div><div class='p'> <span class="verse" id="V8">8&#160;</span>Nunik dukap tsawan pujusa nii nuwenatnuji tsawan jegamtai, wenak yaunchuk nii león maamujin diistatus tsegkeki weuwai. Nunik jegan diikma leónka iyashi sakajunum dapa jegamak yumijina egketun wainkauwai.   <span class="verse" id="V9">9&#160;</span>Dutika wainak ashí juki duka dukakua weuwai. Nunik niina apaji dukujijai pujaunum jegan, ditanashkam akaantuk susauwai, dutikam ditashkam nuna dukawajui. Tujash Sansógkak león maa ukukbaunmayan jukimjai tusag ujakchauwai.   </div><div class='p'> <span class="verse" id="V10">10&#160;</span>Nunik jegawag Sansógka apajig uchiji nuwe atinun wainkatatus wejiuwai. Tuja datsauch nuwenuk nuna dutikin ati tibaun umiak Sansón nii nuwenbaunum jiistamatatus ipamauwai.   <span class="verse" id="V11">11&#160;</span>Tujash filisteo aidauk ishamkagtuidau asag, treinta datsauchin ipauwai, Sansón nuwentai uyunainak batsamsatin aidaun.   <span class="verse" id="V12">12&#160;</span>Nunú treinta aents aidaun Sansón chichajak:  </div><div class='p'>“Makichik anentaimsa aimtain iniastajime. Dutikamtai nuwenbau siete tsawan asa atata duwi ujatkatajum wajina takunua taja nunú. Nunú betek ujatkagminig maki makichik jáanch shiig pegkeg lino najanamun, nuigtu nuwenbaunum weaku nugkutai aidaujai amastajime.   <span class="verse" id="V13">13&#160;</span>Untsu nunú betek aimkachjumek, jáanch shiig pegkeg lino najanamu, nuigtu jáanch nuwenbaunum weaku nugkutai aidaujai mina sujustatjume”, tiuwai.  </div><div class='p'>Tusa tama dita aimainak:  </div><div class='p'>“Ame waji tame nunú tita antukmi nunika aimkagmi”, tuidau.   </div><div class='p'> <span class="verse" id="V14">14&#160;</span>Tusa tiagmatai Sansón aatus tiuwai:  </div><div class='q'>“Yukagtinnumia yutai  </div><div class='q'>pegkeg jiinkiuwai, senchigtinnumia  </div><div class='q'>yumimitu jiinkiuwai”, tiuwai.  </div><div class='p'>Timatai, nunash wajina takug tawa tusa kampatum tsawan batsamtakush ejechajui.   <span class="verse" id="V15">15&#160;</span>Tuja ejechamin dekapenak tsawan ipak usumta duwi Sansógka nuwen chichajuinak:  </div><div class='p'>“Iina tujabi nunash wajina takug timae nunú aishjum dekajuata. Nunikam amina ujapakmatai ujajatkata. Unstu nunú dekajuachaminig, aminak, amina apa patayi aidaujai apeattajime. ¡Wagki atumek dekas iina jáanchji aina nunú atankimi tusajum ipajatuaugme!” tiajui.   </div><div class='p'> <span class="verse" id="V16">16&#160;</span>Tusa tiagmatai Sansógjai chichastatus weuwai. Nunik jegajua buutki chichajak:  </div><div class='p'>“¡Amek minak anentsume! ¡Amek minak kajegtame! Nuniau asam mina pataag aina nunú anentaimsa aimtai iniasume, tujash amek minak dusha waji takumea tiume duka ujattsume”, tiuwai.  </div><div class='p'>Tusa tama Sansón ayaak:  </div><div class='p'>“Mina apagnakesh, tuja mina dukugnakesh ujatsug nunash aminash wagkanuk ujaktagme”, tiuwai.   </div><div class='p'> <span class="verse" id="V17">17&#160;</span>Tusa tamashkam ujatkati tusa niyai ayaumas pujus nii nuwenku jiistabau siete tsawan aajakua imanisag siete tsawan buutú pujau. Imatika waitka pujujam tsawan sieteya duwi nunash wajina takug tiyawa nuna ujakui. Tusa ujakam niina patayi aidau batsatun jegajua niishkam ujakui.   <span class="verse" id="V18">18&#160;</span>Dutika ujakajam tsawan sieteya duwi eke etsa akaetsaig Sansógka jegajuawag chichajuinak:  </div><div class='q'>“Dapa yumiji yumimitun  </div><div class='q'>nagkaesauk tikichik atsawai.  </div><div class='q'>Tuja Leónka nagkaesau senchigtinuk tikichik atsawai”, tuidau.  </div><div class='p'>Tusa tiagmatai Sansón ditan chichajak:  </div><div class='p'>“Mina duwag ujapakchamtaig, atumek nunap tawa tusagmek ejemainchau ainagme”, tiuwai.   </div><div class='p'> <span class="verse" id="V19">19&#160;</span>Nuna taig Tuke Pujuu Wakani egkemtug Sansógkan senchimtikauwai. Dutikam weuwai yaakat Ascalón, nunik nuwi treinta filisteo aidaun mauwai. Dutika nuna jáanchji aidaun yajutuk akikmakui. Nuna dutika senchi kajeka niina apaji jeen wakitkiuwai.   <span class="verse" id="V20">20&#160;</span>Nunikmatai Sansón nuwenbaunum aents aidau pujusu aina nuwiyajai Sansógka nuwen tikich aentsnum sujutkajui.   </div><ul class='tnav'>
<li><a href='index.htm'>Jueces</a></li>
<li><a href='JDG13.htm'>&lt;</a></li>
<li><a href='JDG.htm'>14</a></li>
<li><a href='JDG15.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
