<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Hebreos 4</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/HEB04.htm" />
</head>
<body>
<ul class='tnav'>
<li><a href='index.htm'>Hebreos</a></li>
<li><a href='HEB03.htm'>&lt;</a></li>
<li><a href='HEB.htm'>4</a></li>
<li><a href='HEB05.htm'>&gt;</a></li>
</ul>
<div class="main">
 
<div class='chapterlabel' id="V0"> 4</div><div class='p'> <span class="verse" id="V1">1&#160;</span>Nuadui Apajuí ishamsa diimainaitji, minai wayajum ayamsatajum tusa anagtamamu eke ajutjama dui, atum ainajum anuiyatigmekesh waimainchaunum juwakaig tabaunum.   <span class="verse" id="V2">2&#160;</span>Jutii aidautish yamajam chicham etsegbau antukuitji, dita antukajua nunisaik. Tujash ditak antuinakush wainkaya nunin diisajui, wagki Apajuiyai dekaskeapi tuidau chichaman umikajua nunikchaju asag.   <span class="verse" id="V3">3&#160;</span>Tujash jutii Apajuiyai dekaskeapi tuidautik, Apajuí ayamsatajum tibauwa nuwi wayawagtinaitji. Nuna pachis Apajuí chichaak:  </div><div class='q'>“Nunidau asamtai ditan kajegkan chicham yapajimainchauwai, ditak wi ayamsatajum tiuwaitag nuig wayachagtatui tijai”,<a href="#FN1" class="notemark">*<span class="popup">Sal. 95.11.</span></a> tawai.  </div><div class='m'>Nunak Apajuik niina takatjinak yama nagkamas nugkan najanauwa duik inagnakuitak tiuwai.   </div><div class='q'> <span class="verse" id="V4">4&#160;</span>Tikich yantamnum agagbauwa nuwi, siete tsawanta nuna pachis:  </div><div class='q'>“Apajuik ashí ni takamainjinak ashimak siete tsawanta jui ayamjauwai”,<a href="#FN2" class="notemark">†<span class="popup">Gn. 2.2.</span></a> tawai.   </div><div class='m'> <span class="verse" id="V5">5&#160;</span>Tuja agagbaunum awaksag chichaak: “Ditak wi ayamsatajum tiuwaitag nuig wayachagtatui tijai”,<a href="#FN3" class="notemark">‡<span class="popup">Sal. 95.11.</span></a> tawai.   <span class="verse" id="V6">6&#160;</span>Tujash nunú ayamnagtina nuwi eke wayachush ainawai, nagkamchak Apajuí uwemtikagtugta tabaun chichaman antuku aidauk uwemjachajui ditá chicham umishtin.   <span class="verse" id="V7">7&#160;</span>Nunikagmatai Apajuí ataktú makichik tsawantan mamikiae, “Yamaiya juna”. Yaunchuk nagkamas au aujtamkawa minimú ai pujus, David agagbau timag nuna awaksag chichaak:  </div><div class='q'>“Yamai Apajuí tabau antakjumek, anentaiminig utujimkajum juwakaigpajum”,<a href="#FN4" class="notemark">§<span class="popup">Sal. 95.7-8.</span></a> tawa nu.   </div><div class='p'> <span class="verse" id="V8">8&#160;</span>Wagki Josué Israel aents aidaun Apajuí ayamsatnume tiuwa nuna susau ataik,<a href="#FN5" class="notemark">*<span class="popup">Dt. 31.7; Jos. 22.4.</span></a> Apajuik tikich tsawannak mamikiachu amainai.   <span class="verse" id="V9">9&#160;</span>Nunin asamtai makichik tsawan shiig pegkeg juwawai, Apajuí nemajin aidau ayamjatna nu.   <span class="verse" id="V10">10&#160;</span>Nuadui Apajuí ayamtan sukagta nuwi wayauk, ditá takataijinak idaiyinak ayamjaje, Apajuí ni takas ayamjauwa nunisag.<a href="#FN6" class="notemark">†<span class="popup">Gn. 2.2.</span></a>   <span class="verse" id="V11">11&#160;</span>Duwi kakanmamainaitji dekas ayamtainum wayatasaja, makichkitigmekesh chichaman intimkiu wajukawajua numamtuk wajakaig tabaunum.   </div><div class='p'> <span class="verse" id="V12">12&#160;</span>Apajuí chichamega duka senchigtinai pujutnash sukagtinai, nuigtush espada mai yantamejai etsakamua nuna nagkaesauwai. Iman asa wakannumash, anentaimat aina nunash anentainum shiig wayá pegkeg aunash, pegkegchau aunashkam dekamtijamji.   <span class="verse" id="V13">13&#160;</span>Apajuí najanamu aina nuiyag niina uumjumainuk makichkish atsawai. Apajuí eemtinig ashí wají aina duka shiig paan ainawai, nunin asamtai Apajuí eemtinig ashí ii takasbauji tumamtinaitji.   </div><div class='s'>Jesusai Sumo Sacerdote </div> <div class='p'> <span class="verse" id="V14">14&#160;</span>Jesús Apajuí Uchijiya nuuwai, jutii Sumo sacerdoteji dekas iman nayaimpinum wayauwa duka. Nuadui niiní dekaskeapi tuidautik ebetmamja nunisaik pujumainaitji.   <span class="verse" id="V15">15&#160;</span>Wagki jutii Sumo sacerdotejiya nu, ii kakaakchau wegajinish wait anenjamainai. Nigka jutiijai betek pegkegchau takamtiksatasa dekapeam asauwai, tujash nigka makichkish tudaunak takaschauwai.   <span class="verse" id="V16">16&#160;</span>Nuadui Apajuí anejatin ekeemtaijin eketa nunú kajintsá adijka ausagmi. Ni jutiinak wait anenjamag ashí ii atsumamunmash yaimpaktatui.   </div><ul class='tnav'>
<li><a href='index.htm'>Hebreos</a></li>
<li><a href='HEB03.htm'>&lt;</a></li>
<li><a href='HEB.htm'>4</a></li>
<li><a href='HEB05.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V3">4:3</a>
<span class="ft">Sal. 95.11.</span></p>
<p class="f" id="FN2"><span class="notemark">†</span><a class="notebackref" href="#V4">4:4</a>
<span class="ft">Gn. 2.2.</span></p>
<p class="f" id="FN3"><span class="notemark">‡</span><a class="notebackref" href="#V5">4:5</a>
<span class="ft">Sal. 95.11.</span></p>
<p class="f" id="FN4"><span class="notemark">§</span><a class="notebackref" href="#V7">4:7</a>
<span class="ft">Sal. 95.7-8.</span></p>
<p class="f" id="FN5"><span class="notemark">*</span><a class="notebackref" href="#V8">4:8</a>
<span class="ft">Dt. 31.7; Jos. 22.4.</span></p>
<p class="f" id="FN6"><span class="notemark">†</span><a class="notebackref" href="#V10">4:10</a>
<span class="ft">Gn. 2.2.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
