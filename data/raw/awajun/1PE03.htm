<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 1 Pedro 3</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/1PE03.htm" />
</head>
<body>
<ul class='tnav'>
<li><a href='index.htm'>1 Pedro</a></li>
<li><a href='1PE02.htm'>&lt;</a></li>
<li><a href='1PE.htm'>3</a></li>
<li><a href='1PE04.htm'>&gt;</a></li>
</ul>
<div class="main">
 
<div class='chapterlabel' id="V0"> 3</div><div class='s'>Nuwenau aidau umimain </div> <div class='p'> <span class="verse" id="V1">1&#160;</span>Nunisjumek atumshakam, nuwatkamu aidautigmek atumi aishum aina nuig sumimkatajum, Apajuí chichamega nuna dekaskeapi tachau akushkam, chicham ujachmaitak atum pujamun diisag wakekatnume,   <span class="verse" id="V2">2&#160;</span>dekaskenum Apajuí umigkujum imagnisa pujamun waipainak.   <span class="verse" id="V3">3&#160;</span>Atumek jaanch pegkeg iwajamu aina ibau nugkugjum awantak iwagmamjatasagmek wakemaitsugme. Intashmesh tikich pegkeg diigsatnume tusagmek iwagmaitsugme, nuigtú oro aina imanjai iwagmamjatasagmesh wakemaitsugme.   <span class="verse" id="V4">4&#160;</span>Dekas iwagmamat shiig pegkeja duka anentainum nuigtú wakannumash kakagchauch shiig anentaimkau ata nuuwai, nuna Apajuik wakegas diyawai.   <span class="verse" id="V5">5&#160;</span>Nuwa pegkejam duwik batsamajakajua dushakam, Apajuiyaig kajinas anentaimaidau asag, imá aishinig sumimajakú ainawai.   <span class="verse" id="V6">6&#160;</span>Sarashkam Abrahaman umijak: Mina apug, tujakui. Atumek niina nawanji asajum pegkeja nu takaakjum shiig puyatkas pujumain ainagme.   </div><div class='p'> <span class="verse" id="V7">7&#160;</span>Aishmag aidautigmeshkam nuwemjaig shiig antugdaikajum pujustajum, nuwak kakaakchau asamtai. Apajuishkam nuwanash wait anentau asa pujut nagkanchaun susauwai. Atum nuwemjai shiig pujushtaik, Apajuishkam ni augmash antugtamkachagtatui.   </div><div class='s'>Ashí Cristo nemajuidau nunimainji aidau </div> <div class='p'> <span class="verse" id="V8">8&#160;</span>Inagnamun tajime, ashí atumek shiig anendaisa pujustajum, betek nuninuk anentaimkau, dekaskenum yatsut anendaisajum aneniakjum. Wait anenkagtin, nuigtú imanchauch atajum.   </div><div class='p'> <span class="verse" id="V9">9&#160;</span>Pegkegchau awajtamainakuish, pegkegchaunmag iikaigpajum, pegkegchau chichagtamainakuish pegkegchauk chichagkaigpajum. Duka dutiktsuk pegkeg chichagkatajum, nuna nuninak pegkeg yumigkia nuna jukitnume tusa untsukbau ainagme.   </div><div class='q'> <span class="verse" id="V10">10&#160;</span>Wagki: “Ni pujutan aneas diyak, pegkeg tsawantan dakujus inagkeaktatus wakegauk,  </div><div class='q'>pegkegchau chichatnak idaisati, tsanumsá chichat aina nunashkam.   </div><div class='q'> <span class="verse" id="V11">11&#160;</span>Pegkegchauk tupanjata nuniakum pegkeja nu takastá,  </div><div class='q'>agkan pujuta nu egaktá nuniakum duke wejitá.   </div><div class='q'> <span class="verse" id="V12">12&#160;</span>Wagki Apu Apajuik pegkejan takaina nuna kuitamak,  </div><div class='q'>dita Apajuí augbaunash antujui;  </div><div class='q'>untsu aents pegkegchaun takaina nunak Apu Apajuik diitnash dakitawai”.<a href="#FN1" class="notemark">*<span class="popup">Sal. 34.12-16.</span></a>   </div><div class='p'> <span class="verse" id="V13">13&#160;</span>¿Yaita dusha pegkegchau etamainush, atum pegkeja duke takagminish?   <span class="verse" id="V14">14&#160;</span>Tujash atum pegkeg takaakjum waitiakjumek shiig aneastajum. Makichkish ishamkaigpajum nuigtush uwakmamkaigpajum;   <span class="verse" id="V15">15&#160;</span>duka nunitsuk, atumi anentaiminish Cristo atumi Apujum anentsajum eme anentajum, nuniakjum tuke umintsau atajum atum ayamjumaktin, kakagchau nuigtú ajantsá diijatkujum, atum dakamu ajutjamaina nuna pachis tujamainakui ashí ujamaina nu,   <span class="verse" id="V16">16&#160;</span>tujash pegkeg anentaiyai nuigtú eme anentsajum dutikatajum, atum Cristo nemaju asajum shiig pujajum nuna pegkegchau chichagtamainak wainak tsanumjutpaina nu datsagtinme.   <span class="verse" id="V17">17&#160;</span>Wagki pegkeg takaaku waitiamu nu imá pegkejai, Apajuish aatus wakegakuig, pegkegchau takaaku waitmaina nu.   </div><div class='s'>Jesucristo iina iwaintugmak waittsamu </div> <div class='p'> <span class="verse" id="V18">18&#160;</span>Wagki Cristushkam tudau aidaunum makichkia jakauwai, pegkejan takauwa nu pegkegchau takau aidaunum, Apajuiyai jujamkita tau asa. Iyashinig jaak waittsauwai tujash aneantui Wakaní Pegkejiya nuna senchijin,   <span class="verse" id="V19">19&#160;</span>nunik aents jakau aidau wakaní tuke achikbaujai betek batsatbaunum wee chichaman etsegkauwai,   <span class="verse" id="V20">20&#160;</span>yaunchuk Noé pujusmatai batsamajakú intimkiaju aina nuna, Apajuí waugtutsuk arcan najantai dakajakua dui, nu nuniamunum ujumak aents, ocho yuminmag uwemjajui.   <span class="verse" id="V21">21&#160;</span>Nunú yumia duka yamimainag nuna iwainawai, nu aaja nuniaku yamai uwemat juinag nu. Yamimamuk iyashnak pegkeg ematsui, ayatak anentaimtajuish pegkeg Apajuí emtinish atajai tabauwa nuuwai; duka Jesucristo nantakiuwa dui uwemnawai,   <span class="verse" id="V22">22&#160;</span>nigka nayaim waka, Apajuí untsujin eketui; niinig sumimtikamui ángel aidau, wakan senchigtin aidaush, agkajunum inamin aina dushakam.   </div><ul class='tnav'>
<li><a href='index.htm'>1 Pedro</a></li>
<li><a href='1PE02.htm'>&lt;</a></li>
<li><a href='1PE.htm'>3</a></li>
<li><a href='1PE04.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V12">3:12</a>
<span class="ft">Sal. 34.12-16.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
