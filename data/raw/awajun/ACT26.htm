<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Takasbau 26</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ACT26.htm" />
</head>
<body>
<ul class='tnav'>
<li><a href='index.htm'>Takasbau</a></li>
<li><a href='ACT25.htm'>&lt;</a></li>
<li><a href='ACT.htm'>26</a></li>
<li><a href='ACT27.htm'>&gt;</a></li>
</ul>
<div class="main">
 
<div class='chapterlabel' id="V0"> 26</div><div class='s'>Pablo Agripa emtin ayamjumaku chichakbau </div> <div class='p'> <span class="verse" id="V1">1&#160;</span>Agripa Pablon chichajak:  </div><div class='p'>—Ame ayamjumaku chichamainuk agkan ajutjamui, timayi.  </div><div class='p'>Tama Pabloshkam uwejin takuinu, nunik ni ayamjumamainun chichaak nagkamau:   <span class="verse" id="V2">2&#160;</span>“Rey Agripah, shiig aneamu ajutui, judío aidau ashí tsanumjutuina nuna yamai amina emtimin ayamjumaktasan chichag dui.   <span class="verse" id="V3">3&#160;</span>Amek judío aidauti dutiktaiji aina duka ashí dekame, nuigtú nuiya pachisa tunaiyin ainag dushakam. Nuniau asamin segajame minash emamkesam antugtukta tusan.   </div><div class='p'> <span class="verse" id="V4">4&#160;</span>“Ashí judío aidauk dekagtuinawai, wi uchuch nagkamsan, datsauch asanush mina pataag aidaujaish, nuigtú Jerusalegkash wajuk pujujakuitja nunak.   <span class="verse" id="V5">5&#160;</span>Ditak minak yaunchuk nagkamas dekajuinawai, nunin asag wakegainakug etsegmain ainawai, wi fariseo asan iinu secta tawa imatiksanuk umijakuitag nuna.   <span class="verse" id="V6">6&#160;</span>Yamai mina tujutuina nunak, Apajuí iina muunji aajakajua nuna anagkuauwa nuna dakag dui, nuna dekagtuatasag jutijuinawai.   <span class="verse" id="V7">7&#160;</span>Nunú anagkagtuamu umintai wainkatag tuidau asag, doce Israela uchijí aajakajua duka, Apajuin emematuinak kashi tsawaijai takajuinawai. Nuna dakag duik rey Agripah, judío aidauk tsanumjutuinawai.   <span class="verse" id="V8">8&#160;</span>¿Wagka atumesh, Apajuí jakau aidaunash inanmaina dusha dekaskeapi tumainchaush dekapeagme?   </div><div class='s'>Pablo ainkagtujakbau </div> <div class='p'> <span class="verse" id="V9">9&#160;</span>“Wi anentaimsanuk wajuk dutikmainaitja nunak ashí dutikatjai Jesús nazaretnumiaya nuna daajin pachis chichaina nuna emegkaktasan timaijai;   <span class="verse" id="V10">10&#160;</span>nunak dutiksanuk Jerusalegkash takamiajai. Sacerdote apuji aidau inatjagmatai Jesusan nemajin aidaun kuashat achijan cárcel chimpiyajai, mainakuish chichaman ijuyajai.   <span class="verse" id="V11">11&#160;</span>Kuashtá suwimkan suinakun waitkayajai dekaskeapi tabaun idaimitkastasan; nunak ashí jega ijuntainum dutikiajai, ditanak senchi kajejau asan, tikich nugkanmaya yaakat aidaunum batsatunash aintú wekaeyajai.   </div><div class='p'> <span class="verse" id="V12">12&#160;</span>“Nuna dutikatasan yaakat Damasco webaijai, sacerdote apuji aidau dutikata tusa awetuinakui.   <span class="verse" id="V13">13&#160;</span>Tujash rey Agripah, etsa tajiaju ai jintá wekaman, makichik tsaaptinun nayaimpinmaya etsa etsanbaujin nagkaesaun wainkabiajai, nunú tsaaptina duke ashí wijai minidaujai ijumag egketkabi.   <span class="verse" id="V14">14&#160;</span>Dutijamamtai ashí nugká kakekabiaji. Nuniamunum hebreo chichamai nayaimpinmaya chichagtak: ‘Saulo, Saulo ¿wagka minash waitkajame? Amek baka kajeká jagkin tukumak beseakush dekaptsama numamtuk amek pegkegchau weakum imaniame tujutmayi’.   <span class="verse" id="V15">15&#160;</span>Tujutkui: ‘¿Apuh amesh yaitpa?’ tusan iniai: ‘Wika Jesusaitjai, ame ya waitkame nuuwaitjai, tujutmayi.   <span class="verse" id="V16">16&#160;</span>Tujash nantaktá nunikam wajantá, yamaik mina inakeg ematasan wantintukjame, dutikamu asam ame midau wainkaum nu etsegkata, ataktú iwaintuktatjam dushakam dutiksamek etsegkata.   <span class="verse" id="V17">17&#160;</span>Judío aidau nuigtú judiochu aidau kajegtamainakuish wi ayamjuktatjame, dutikatin asan dita batsatbaunum awemajame,   <span class="verse" id="V18">18&#160;</span>ame wainmitkakta dutikam suwenum batsata nuna tsaaptinun wainkatnume, nuninak Iwanchi inatai batsata nunak ukuinak Apajuin nemagkatnume; nuninak mina dekaskeapi tujutuinak tudau aidaunash tsagkugnagtinme, nunikag Apajuí aentsji pegkejam aina nuninuk atinme’, tujutmayi.   </div><div class='p'> <span class="verse" id="V19">19&#160;</span>“Tujutiu asamtai, rey Agripah, nayaimpinmaya wainkamunak intimjukchabiajai;   <span class="verse" id="V20">20&#160;</span>nunikan dekatkauk Damasco batsata nuiyá etsegkabiajai, nui juakin Jerusalén, nuigtú ashí Judea nugkanmash, judiochu aidaunash tudau takatan idaiyinak Apajuin nemagkatnume, nunikag pegkejan takainak dita yapajinamujinash iwainmamkatnume, tusan.   <span class="verse" id="V21">21&#160;</span>Nuna taja duik judío aidau, jega Apajuí ememattainum pujai achigkag mantuatag tujutiagmae.   <span class="verse" id="V22">22&#160;</span>Tujash Apajuí yaintsamtai yamaikish nuig ebetmamjan pujajai, nuniakun ashí aents imanchau aidaun nuigtú eme anentai aidaunash, yacha aidaunashkam ujasnuké ajai. Profeta aidau nuigtú Moisés nuniktinai tiajua nuna idaikunuk chichachujai   <span class="verse" id="V23">23&#160;</span>Cristuk waitus jakatnai, nunikash ni dekatkau jakaunmayag nantaktinai, nunik tsaaptina nuna pachis judío aidaunum, judiochu aidaunmash etsegkatnai tiuwai”, tuuyi.   </div><div class='p'> <span class="verse" id="V24">24&#160;</span>Nunú aidaun Pablo ayamjumak tutai, Festo senchi chichaká:  </div><div class='p'>—¡Pabloh, imaanjaume! Senchi au aujkawam imaanjaume, timayi.   </div><div class='p'> <span class="verse" id="V25">25&#160;</span>Tama Pablo ayaak:  </div><div class='p'>—Apu Festoh, chichame antugtayah, imaanjachjai, wi taja duka dekaske, nuigtush anentaimtumainai.   <span class="verse" id="V26">26&#160;</span>Anui rey Agripa eketa dushakam ju wají aidaunak shiig dekawai, nunin asamtai shiig agkan chichajai niina emtin, wagki niish junak ashí dekawai, juka uuká takaschamu asamtai.   <span class="verse" id="V27">27&#160;</span>¿Rey Agripah, profeta aidau tiajua dusha dekaskeapi tamek? Wika dekajai dekaskeapi tame nunak.   </div><div class='p'> <span class="verse" id="V28">28&#160;</span>Tama Agripa Pablon ayaak:  </div><div class='p'>—¿Machik tame duikik, minash Cristo nemagkati tujutam?, timayi.   </div><div class='p'> <span class="verse" id="V29">29&#160;</span>Tutai Pablo:  </div><div class='p'>—Wi kuashat tsawan etsegchataish, machik tsawan etsegtaish, Apajuik aminak, nuigtú ashí wi chichaamun antuina junash wi wajukeag juniktinme tujamjume, tujash wi cadenayai jigkajam wajag junitsuk.   </div><div class='p'> <span class="verse" id="V30">30&#160;</span>Juna Pablo timatai, rey wajakiu nuigtú gobernador, Berenice, ashí nui ditajai pekajushkam.   <span class="verse" id="V31">31&#160;</span>Nunik kanakiag chichainak: Ju aentsua juka pegkegchau takasbaujin mantamnamainuk atsujui, carcelash wemaitsui.   </div><div class='p'> <span class="verse" id="V32">32&#160;</span>Tusa Agripa Feston chichajak:  </div><div class='p'>—Juka akupmainaitji, Roma apujiya nu chichaman dekagtuati tichauwaitkuig, timayi.   </div><ul class='tnav'>
<li><a href='index.htm'>Takasbau</a></li>
<li><a href='ACT25.htm'>&lt;</a></li>
<li><a href='ACT.htm'>26</a></li>
<li><a href='ACT27.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
