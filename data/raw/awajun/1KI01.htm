<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 1 Reyes 1</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/1KI01.htm" />
</head>
<body>
<ul class='tnav'>
<li><a href='index.htm'>1 Reyes</a></li>
<li><a href='2SA23.htm'>&lt;</a></li>
<li><a href='1KI.htm'>1</a></li>
<li><a href='1KI02.htm'>&gt;</a></li>
</ul>
<div class="main">
 <div class='mt2'>Apu aidau takasbau aina <br/> nunú pachisa <br/> yama nagkamchaku agagbau  </div><div class='mt'>1 Reyes   
</div><div class='ms'>David takas inagnakmatai nuwi nagkama Salomón takasbau  </div><div class='chapterlabel' id="V0"> 1</div><div class='mr'>(1—2)  </div><div class='s'>Abisag Davitan kuitamkamu </div> <div class='p'> <span class="verse" id="V1">1&#160;</span>Apu Davitak muumpakiu asa senchi tsetsemak waitiau asamtai, jáanchin kuashat yajutuk asekedau. Imatikamash kukukutuk dekapeachu.   <span class="verse" id="V2">2&#160;</span>Nunitai niina kuitamin aidau chichajuinak:  </div><div class='p'>“Apuh, dekas amina kuitamjamkatin makichik nuwa muntsujut egaka itaami. Nunú aminí ayaumas kanakui, kukukut kanagminum”, tuidau.   </div><div class='p'> <span class="verse" id="V3">3&#160;</span>Aatus tusag Israel aents aidau nugkenian nuwa shigmauchin etegkatag tusa ashí egakajui. Dutikawag yaakat Sunemnum nuwa Abisag daagtinun wainkajui. Dutikawag nuna jukiag apu Davitan ejetuawajui.   <span class="verse" id="V4">4&#160;</span>Abisagkak muntsujut shigmauch aajakui. Nunú apu Davitan kuitamajakui. Tujash apu Davitak nunú nuwauchijaig makichkish tsanijinachui.   </div><div class='s'>Adonías apu atajai tibau </div> <div class='p'> <span class="verse" id="V5">5&#160;</span>Nunú tsawantin Davita uchiji Adonías, Haguit aajakua nuwi akiamu, wi Israel aents aidaun apuji atajai tusa, carro maaniaku jutai aidaun, caballo maanitai aidaun, nuigtu cincuenta aents niina kuitamkatin aidaun aatus etegkeg ijumjauwai.   <span class="verse" id="V6">6&#160;</span>Adoníasnak Davitak tsakat asamtaigkish, pegkegchau takamsaipa tusag makichkish chichagkachui. Nuigtushkam Adoníasak shigmauch yantsaptin, niina yachi Absalógka awaan akiinau aajakui.   <span class="verse" id="V7">7&#160;</span>Tuja Seruiá uchiji Joab aajakua nujai, nuigtu sacerdote Abiatar aatus Adonías chichaman umikui. Nuadui dita aidau yaijaku ainawai.   <span class="verse" id="V8">8&#160;</span>Tujash sacerdote Sadokkesh, Benaías Joiadá uchijigkesh, nuniachkush profeta Natágkesh, tuja Davitan kajittsa anentai Simí aajakua dukesh Adoníasnak yaigchajui. Tuja Davita suntaji yacha aina dukesh Adoníasnak yaigchajui.   </div><div class='p'> <span class="verse" id="V9">9&#160;</span>Makichik tsawantai Adonías chichaak:  </div><div class='p'>“Jiistamku yuwatin uwig aidau, baka aidau, toro tsakat duwejam aidau kajegjum inagka umiktajum”, tusa inamjauwai. Nunak Roguel nugkanum yumi pukuni jiinbaunum ijus, Zohéletnum kaya múun pujujakua nuwi dutikauwai. Dutika umika apu Davita uchiji niina yachi aidaun, Judá wegantu aidaun, tuja apu Davita takajin aidaun aatus ashí ipauwai.   <span class="verse" id="V10">10&#160;</span>Untsu profeta Natágnak, Benaíasnak, Davitan maawainum tusa, suntag kuitamajaku aina nujaig ipachui. Tuja niina yachi Salomógnakesh ipachui.   <span class="verse" id="V11">11&#160;</span>Nunikmatai Natán Salomógka dukuji Betsabén chichajak:  </div><div class='p'>“Apu David dekatsaig Adonías apu wajasa duka ¿amek dekatsmek?   <span class="verse" id="V12">12&#160;</span>Nunú dekachkumek juwi taata, wi amesh amina uchijum Salomógjaish wajuk ayamjumaktatme nuna ujaktagme.   <span class="verse" id="V13">13&#160;</span>Nijah, apu David jegajua chichagkum:  </div><div class='p'>“Apuh, ame umiktinjum mina chichagtakum:  </div><div class='p'>“ ‘Wi jakamtaig, mina uchig Salomón apu wajas inamjattawai’ tusa tujutmayum nuniaish ¿wagka Adoníasash apush wajase? tita.   <span class="verse" id="V14">14&#160;</span>Tusa niijai chichamin wi wayakun, nunak dekas tawai tusan titajai”, tiuwai.   </div><div class='p'> <span class="verse" id="V15">15&#160;</span>Tusa tima Betsabé apu Davidjai chichastatus weuwai. Tuja apu Davitak shiig muumpakiu asamtai, Sunemnumia nuwa Abisag niina kuitamak pujau.   <span class="verse" id="V16">16&#160;</span>Nuniai Betsabé apu pujamunum jeganta niina eme anentus tsuntsuma nijayin nugka antig pujusui. Nunitai apu David iniak:  </div><div class='p'>“¿Waji atsumame?”, tau.   <span class="verse" id="V17">17&#160;</span>Tama nii ayaak:  </div><div class='p'>“Apujuh, amina Apajuíjum Tuke Pujuu tutaya nunú adaisam chichagtakum: ‘Amina uchijum Salomón apu wajas inamjattawai’ tujutmayume.   <span class="verse" id="V18">18&#160;</span>Nunú umintsaig Adonías apu wajase, tujash duka amek eke dekatsme.   <span class="verse" id="V19">19&#160;</span>Nunik apu wajasu asa, jiistamku yuwami tusa toro múun aidaun, toro tsakat aidaun, nuigtu kuashat uwig maajum inagkatajum tusa niina inake aidaun inaje. Dutikak amina tikich uchijum aidaun ipae. Tuja nuigtushkam sacerdote Abiataran, nuigtu Joab suntag aidaun apujiya nuna aatus ipae. Tujash amina uchijum Salomógnak ipache.   <span class="verse" id="V20">20&#160;</span>Nuadui ashí Israel aents aidau apu Davitash yanak dekas apu atinnash etegkeati tusa dekatatus yamai dakamainawai.   <span class="verse" id="V21">21&#160;</span>Tuja nunú ame etsegkachaminig, ame jakamin minak mina uchig Salomógjai Adonías mantuattawai”, tiuwai.   </div><div class='p'> <span class="verse" id="V22">22&#160;</span>Tusa aujak pujai, profeta Natán jegauwai.   <span class="verse" id="V23">23&#160;</span>Nunikmatai Davita inake aidau Natán tae tusa ujakajui. Tusa ujakam wayati tima, Natán apu pujamunum wayauwai. Nunik niina eme anentus tsuntsuma nijayin nugka antig pujusui. Natán wayamtai, Betsabék jiinki weuwai.   <span class="verse" id="V24">24&#160;</span>Nunikmatai Natán Davitan iniak:  </div><div class='p'>“¿Apujuh, ame jakamin Adonías apu ati tusamesh ameka timaum?   <span class="verse" id="V25">25&#160;</span>Tichamaitkush ¿wagka Adoníasash Sojelet jegaash, toro múun aidaunash, tsakat aidaujaish, nuigtu uwig aidaujai maatajum tusa inamjash amina uchijum aidaun, suntaja apuji aidaun, nuigtu sacerdote Abiataran aatus ipash ijumag nuna ditajai yuwak, umutain umuinak batsamas untsumainakush:  </div><div class='p'>“ ‘¡Adoníasai iina apujig!’ wajainawa?   <span class="verse" id="V26">26&#160;</span>Nuninakush minak, tuja sacerdote Sadoknak, Joiadá uchiji Benaíasnashkam ipapachaje. Tuja amina uchijum Salomógnakesh ipachaje.   <span class="verse" id="V27">27&#160;</span>¿Tuja ame jakaminish, yaki apush ati dusha ameka mina ujattsuk, Adonías apu adaikatajum tusam inamjamum?” tiuwai.   </div><div class='s'>Salomón apu atatui tusa David etsegkamu </div> <div class='p'> <span class="verse" id="V28">28&#160;</span>Tusa timatai apu David Betsabé untsuktajum tiuwai. Timatai untsukam apu Davitai jeganta wajasui.   <span class="verse" id="V29">29&#160;</span>Nunikmatai apu David niina chichajak:  </div><div class='p'>“Tuke Pujuu wi waitiamujun diigtus agkanmitkajuauwa nuna adaisan tajame:   <span class="verse" id="V30">30&#160;</span>Tuke Pujuu Apajuí jutii Israel aents aidauti emematin ainag nuna adaisan, wi yaunchuk amina timaijam nunak yamai betek umiktatjai:  </div><div class='p'>“¡Wi jakamtaig, amina uchijum Salomón apu wajas inamjattawai!” tiuwai.   </div><div class='p'> <span class="verse" id="V31">31&#160;</span>Tusa tima Betsabé tsuntsuma nijayin nugka antig pujus senchi jiika chichaak:  </div><div class='p'>“¡Mina apujuh Davita, kuashat tsawan iwaku pujusam inamjatin ata tajame!” tiuwai.   <span class="verse" id="V32">32&#160;</span>Tusa tima apu David sacerdote Sadokan, profeta Natágkan, Benaías Joiadá uchijin aatus ujaka utitajum tusa inamjauwai. Tusa timatai ujakam kampatuma duka betek kaunawajui.   <span class="verse" id="V33">33&#160;</span>Nunikagmatai apu ditan chichajak:  </div><div class='p'>“Mina atunitaig apu aina nunú ujaktajum. Dutikajum atumjai ijunjajum mina uchig Salomón burro mina entsamtaijua nuwi ekeni jukijum, Guihón ematajum.   <span class="verse" id="V34">34&#160;</span>Nuwi ejegajum aceiteyai buuknum nijakjum, Israel aents aidaun apuji ematajum. Dutikajum yamajam apu ekenji tusajum makichik aents uwija kachuji umpuagta titajum. Nuna umpuakui senchi untsumkajum:  </div><div class='p'>“ ‘¡Salomógkah, yamaik ametme iina apujig, kuashat mijan inamjatin ata!’ titatjume.   <span class="verse" id="V35">35&#160;</span>Dutikajum atum kuitamkajum Jerusalén itaatajum. Dutikam nii mina pujusa inamtaijui waya ekemsati. Nunik nuwi pujus inamjati, wagki wi niinak Israel aents aidaun, Judá wegantu aidaujai apuji ati tusan tijai”, tiuwai.   </div><div class='p'> <span class="verse" id="V36">36&#160;</span>Tusa tutai Joiadá uchiji Benaías apu Davitan ayaak:  </div><div class='p'>“¡Ame tame duke ati! ¡Tuja ame tame duka Tuke Pujuu amina Apajuíjum tujabau tau asamin imanisag uminkati!   <span class="verse" id="V37">37&#160;</span>Tuja nuigtushkam Tuke Pujuu amina yaimpakua dutiksag Salomógnashkam yaigti. Dutikamu asa ame apu wajasa inamjauwaitam, aan nagkaemas niina takatjig pegkeg ati”, tiuwai.   </div><div class='p'> <span class="verse" id="V38">38&#160;</span>Tusa timatai sacerdote Sadoc, profeta Natán, Benaías Joiadá uchiji, quereteo aents aidau, nuigtu peleteo aents aidau aatus ijunag apu Davita burrojin Salomógkan ekeniag juki Guihón emajui.   <span class="verse" id="V39">39&#160;</span>Dutika ejegawagmatai, sacerdote Sadoc aak pegkejam Apajuíjai chichatai aakmakbaunum chicham umiktin agagbau egkeamu arca aajakua nuwiyan uwija kachujin aceitejai jukiuwai dutika nunú aceiteyai Salomógka buuknum nijak apu emauwai. Dutikamtai uwija kachuji jukimun umpuajajui. Nuna antukag ashí aents aidau untsumainak:  </div><div class='p'>“¡Salomógka, ametme iina apujig, kuashat mijan inamjatin ata!” wajaidau.   <span class="verse" id="V40">40&#160;</span>Tusa imatuinak Salomógka saetus shimak shiig aneasag pigkuinak umpui umpuinakua shimuidau. Tuja shiig aneenak senchi untsumaidau asagmatai, nugkak jimaitukes puunatai tumain wajau.   </div><div class='p'> <span class="verse" id="V41">41&#160;</span>Tuja Adoníasak niina ipake aidaujai yujumkan yuwawag inagnainai, pampaidaun antukajui. Tuja kachu shinaun Joab antuk chichaak:  </div><div class='p'>“¿Wagka yaaktanmash imanikash pampainawa?” tau.   <span class="verse" id="V42">42&#160;</span>Tusa chichá wajaig, Jonatán Abiatara uchiji aajakua nunú jegauwai. Nunikmatai Adonías chichajak:  </div><div class='p'>“Wayata amek eme anentsa diitaiyaitme, chicham pegkeg etsegkatasa taachumek”, tiuwai.   <span class="verse" id="V43">43&#160;</span>Tama Jonatán Adoníasan ayaak:  </div><div class='p'>“Atsa, chichamak pegkegchauwai. Iina apuji David Salomógkan apu adaikae.   <span class="verse" id="V44">44&#160;</span>Dutika sacerdote Sadokan, profeta Natágkan, Joiadá uchiji Benaíasan, tuja quereteo aents aidaun, peleteo aents aidaujai Salomón uyuntsatajum tusa tine. Tusa tima apu Davita burrojin ekeniag emaje.   <span class="verse" id="V45">45&#160;</span>Dutikawag entsa pukuni jiinu Guihón tutaya nuwi ejegawag sacerdote Sadoc profeta Natágjai aceiteyai buuknum nijakag apu emaje. Dutikawag shiig aneasag waketjaje. Nuadui yaaktanum aents pampaina nunak imatuinawai. Nunú imatuinamu atumek antukugme.   <span class="verse" id="V46">46&#160;</span>Tuja nuigtushkam Salomógkak apu pujusa inamtaiya nuwi waya ekemsae.   <span class="verse" id="V47">47&#160;</span>Nunikmatai apu Davitan atuwe suntaja apuji aidau shiig anentuinak Davitan nagkaesau Apajuí yaigti, dutikam shiig takasti tusa tiagtatus shimutkaje. Tuja Davidchakam Apajuín emematak niina pegajinig tsuntsuma tepese.   <span class="verse" id="V48">48&#160;</span>Nunik tepes chichaak:  </div><div class='p'>“ ‘Israel aents aidaun ememattai Apajuí Tuke Pujuu tutaya duke ememattai ati, wagki nii tibaunak betek umiak, yamai mina uchig aina nuwiyan makichik apu awajsae. Dutika mina pujusa inamtaijua nuwi pujus inamjati tusa apusa nuadui. Tuja minashkam eke jatsuk wainkati tujutiu asamtai wainkajai’, tusa Apajuín aujak timae”, tiuwai.   </div><div class='p'> <span class="verse" id="V49">49&#160;</span>Nuna antukag Adonías ipaamu aidauk sapigmainak kujaidau. Nuninak maki makichik shiig wamak jiinag shiyakag megkaejajui.   <span class="verse" id="V50">50&#160;</span>Nunikagmatai Adoníaschakam Salomón mantuawai tusa ishamak aak pegkejam Apajuíjai chichatai aakmakbaunum wayauwai. Nunik nuwi kuntin maa patai apetai altar aajakua nuna kachujin achimak pujusui.   </div><div class='p'> <span class="verse" id="V51">51&#160;</span>Nunikmatai makichik aents Salomógkan ujaktatus wejiuwai. Nunik jegaa ujaak:  </div><div class='p'>“Adonías amina ishamjamak aak pegkegmanum waya altarnum achimak pujus chichaak:  </div><div class='p'>“ ‘Apu Salomón mina mantuashtinaitkug, Apajuín adayas dekas mashtatjai tusa tujutti’ tujamui”, tiuwai.   <span class="verse" id="V52">52&#160;</span>Tusa ujakam Salomón chichaak:  </div><div class='p'>“Niish aents shiig anentaimkauwaitkug, niina buukeniag makichik intashigkesh iyagchattawai. Untsu niina pegkegchauji dekagnamtaig, tuke mantamnattawai”, tiuwai.   <span class="verse" id="V53">53&#160;</span>Tusa tamawaik suntaja apuji aidaun jiiktajum tusa ishitkauwai.  </div><div class='p'>Tusa tima shimutkag jiiki juki ejegawajui. Dutika ejegam Adonías apu Salomógkan eme anentus niina emtin tsuntsuma wajasui. Nunikmatai Salomón, ¡wetá jemin! tusa awemauwai.   </div><ul class='tnav'>
<li><a href='index.htm'>1 Reyes</a></li>
<li><a href='2SA23.htm'>&lt;</a></li>
<li><a href='1KI.htm'>1</a></li>
<li><a href='1KI02.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
