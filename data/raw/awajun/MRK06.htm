<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Marcos 6</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/MRK06.htm" />
</head>
<body>
<ul class='tnav'>
<li><a href='index.htm'>Marcos</a></li>
<li><a href='MRK05.htm'>&lt;</a></li>
<li><a href='MRK.htm'>6</a></li>
<li><a href='MRK07.htm'>&gt;</a></li>
</ul>
<div class="main">
 
<div class='chapterlabel' id="V0"> 6</div><div class='s'>Jesús Nazaret pujusbau </div> <div class='r'>(Mt. 13.53-58; Lc. 4.16-30)  </div><div class='p'> <span class="verse" id="V1">1&#160;</span>Jesús nuiya jiinki ni nugken wetai, jintintaiji aidaushkam niijai weajui.   <span class="verse" id="V2">2&#160;</span>Nunik tsawan ayamtai tsawagmatai, jega ijuntainum nagkama jintinkagtutai nui kuashat antuidauk puyatjukag:  </div><div class='p'>—¿Jusha tuwí imatikash unuimajuita? ¿Utusaya imatikash yachameajuita? ¿Tuwiyana senchinash jiyawa uwejinig aents dutikmainchaun dutika nunash? tuidau.   <span class="verse" id="V3">3&#160;</span>¿Jujú carpinterowe duchaukaih, María uchijí nuigtú Santiago, José, Judas, Simón aina nuna yachi? ¿Umayí aidaushkam jutiijai batsatajama? Tusag pampantuidau.   <span class="verse" id="V4">4&#160;</span>Tujash Jesús ditan chichajak:  </div><div class='p'>—Profetak niina nugkenig, niina patayí aidaunmash tuja niina jeenish eme anentamak achauwai, tiuwai.   </div><div class='p'> <span class="verse" id="V5">5&#160;</span>Nuwig aents dutikmainchaunak makichkish dutikachui, nuniayatak ujumchik jau aidaun uwejin achik etsagakui.   <span class="verse" id="V6">6&#160;</span>Nunik anentai jegagchauwai ditak dekaskeapi tuinachu asamtai. Nunik yaakat yaijuch aidaunum wekaegas Jesusak jintinkagtau.   </div><div class='s'>Jesús jintintaiji doce aina nu ishiakbau </div> <div class='r'>(Mt. 10.5-15; Lc. 9.1-6)  </div><div class='p'> <span class="verse" id="V7">7&#160;</span>Nunik ni jintintaiji doce aina nuna untsuká, jimá jimajan apatuk ishimtan nagkamauwai, dutikak wakan pegkegchau aidau jiimainnash senchijin susauwai.   <span class="verse" id="V8">8&#160;</span>Dutikak jintá wesá atsumainuk wají egkesá jutaigkesh, pagkesh, akachumtaigmin kuichkikesh jukigpajum, ayatak ushujutaigmek jukitajum,   <span class="verse" id="V9">9&#160;</span>nuniakjum sapat wegamaktajum, tujash nugkutaigmik pataká nugkujaigpajum, tiuwai.   <span class="verse" id="V10">10&#160;</span>Tusa ditan chichajak:  </div><div class='p'>—Makichik jeganum wayaakjumek nuig pujusjum weakjum ukuktajum.   <span class="verse" id="V11">11&#160;</span>Tuja atum tu yaaktanma jegattagme nuniagmin jujamtan dakitjamainak, antugtamtanash dakitjamainakuig jiinkí ukuktajum, nuniakjum atumi akap dawemin yukukuntu awa nu pegagjum akakekjum ukuktajum dita suwimak jukitnujiya nu iwaintakjum. Dekas tajime, suwimak sukagtamu tsawan jegatna duik, nunú yaaktanmaya aents aina duka, nugka Sodoma Gomorra aajakua nui aents batsamajakú suwimak susamua nuna nagkaesau suwimkan jukiagtinai.   </div><div class='p'> <span class="verse" id="V12">12&#160;</span>Tima jintintaiji aidau shiyakag, aents aidau tudaujin idaiyinak pujutjin yapajiatnume tusag etsejuidau.   <span class="verse" id="V13">13&#160;</span>Nuninak kuashat iwanch aidaunash jiijag ishimainak, jau aidaunashkam buuken aceitiyai nijak etsagaidau.   </div><div class='s'>Juan yamijatin maamu </div> <div class='r'>(Mt. 14.1-12; Lc. 9.7-9)  </div><div class='p'> <span class="verse" id="V14">14&#160;</span>Rey Herodes Jesús pachisa chichainamu ashí yantamnum naatun antuku. Wagki ujumak chichainak: “Juan Yamijatin maamua nu nantakiu asa, senchigtin wajas aents dutikmainchaun aikawai”, tuidau.   </div><div class='p'> <span class="verse" id="V15">15&#160;</span>Tikich chichaidau: “Auk Eliasai” tuinai, tikich chichaidau: “Profetayai nuniachkush profeta aajakú aina dutsukaitai”, tuidau.   </div><div class='p'> <span class="verse" id="V16">16&#160;</span>Nunú tuinamun Herodes antuk:  </div><div class='p'>—Auk Juan wi buuké tsupigkatajum tii ai tsupijuk maawajamia nunú nantakne, tiuwai.   </div><div class='p'> <span class="verse" id="V17">17&#160;</span>Nunak Herodesak nigki Juan achiktajum tima shimutkag, achikag cadenayai jigkajag cárcel egkeau aajakui. Nunak ni yachi Felipe nuwe Herodiasan juki nuwatuk pujutai,   <span class="verse" id="V18">18&#160;</span>Juan Herodesa chichajak: “Amek yatsumi nuweg nuwatkamek pujumaitsume”,   <span class="verse" id="V19">19&#160;</span>tabaun Herodías antuk kajejuk maatatus wakegayatak dutikmainchau dekapeau,   <span class="verse" id="V20">20&#160;</span>wagki Herodesak Juagnak ishamau, pegkegnak takau nuigtush pegkegman dekau asa, nuniak kuitamu. Herodesak Juan chichatai antujak tumainchau dekapeayatak, wakejus antuju.   <span class="verse" id="V21">21&#160;</span>Nuniamunum Herodes ni akiinamuji tsawagmatai fiestamak, yutai umikbaun ni aentsji aidaujai nuigtú suntajá apuji aidau, galileanmaya eme anentsá diitai aidaujai yuwinak pekagbaunum,   <span class="verse" id="V22">22&#160;</span>Herodiasa nawanji wayá nantsebau, nuniak Herodesan nuigtú niijai mesanum pekajuidaunashkam shiig awajkauwai. Nunikmatai rey nuwan chichajak:  </div><div class='p'>—Ame wakegamu segattá, tujutkuminig amastajai.   </div><div class='p'> <span class="verse" id="V23">23&#160;</span>Tusa Apajuí pachis anagkuauwai ashí ni wajina segamua nuna nuniachkush ni inama nunakesh jimaituk susatatus.   </div><div class='p'> <span class="verse" id="V24">24&#160;</span>Tima jiinki dukujin jegajua chichajak:  </div><div class='p'>—¿Wajinak segatjá?, tau.  </div><div class='p'>Tama dukují ayaak:  </div><div class='p'>—Juan Yamijatna nuna buuké segatá, tau.   </div><div class='p'> <span class="verse" id="V25">25&#160;</span>Tima nuwauchishkam wamkes rey pujamunum wayau, nunik:  </div><div class='p'>—Yamaikiuch Juan Yamijatna nuna buuken platonum egkejá sujustí tusan wakegajai, tau.   </div><div class='p'> <span class="verse" id="V26">26&#160;</span>Tama rey shiig senchi wake besekú; nuniayatak ipaamu aidaush antuinamunum yapajimainchaun anagkuau asa, dakitmainchau dekapjauwai.   <span class="verse" id="V27">27&#160;</span>Nuniku asa rey wamak makichik suntajan awemauwai, Juagká buuken tsupik itati tusa. Tima suntagshakam cárcel jegá Juagká buuken tsupigkauwai,   <span class="verse" id="V28">28&#160;</span>dutika platonum egkea itauwai. Dutikamtai nuwauchin susau, tuja ni juki dukujin susauwai.   </div><div class='p'> <span class="verse" id="V29">29&#160;</span>Nu dutikamun Juagká jintintaiji aidau antukag wejiag, iyashin jukiag ukusajui.   </div><div class='s'>Jesús cinco mil aents ayugkamu </div> <div class='r'>(Mt. 14.13-21; Lc. 9.10-17; Jn. 6.1-15)  </div><div class='p'> <span class="verse" id="V30">30&#160;</span>Apóstol aidau Jesusjai ijunjaju, nunik ashí dita dutikamujin nuigtú jintinkagtuamujinash ujaidau.   <span class="verse" id="V31">31&#160;</span>Tama ni chichajak:  </div><div class='p'>—Minitajum, wegagmi agkan aents atsamunum, nunikjum machik ayamsatajum, tiuwai.  </div><div class='p'>Wagki kuashat weenai tikich minidaush aidau asag yujumak yumainush agkantak atsujuidau.   <span class="verse" id="V32">32&#160;</span>Nunik barcanum chimpimjag nugka agkantunum ditak shiyakajui.   </div><div class='p'> <span class="verse" id="V33">33&#160;</span>Tujash nunik wetatman kuashat aents aidau wainkag, tuwí weakua nuniawa nuna dekawag kukag juakiag tupikakiag ditá jegawaju.   <span class="verse" id="V34">34&#160;</span>Jesús barcanmaya jinkamá shiig kuashat aents tuwaká ijunun wainkau, nunik wait anenmain diisui, uwig pastorji atsugbau wajukmaina numamtuk wajaidau asagmatai. Dutikak kuashat wají aidaun pachis jintintan nagkamauwai.   <span class="verse" id="V35">35&#160;</span>Nuniai etsashkam akaegu asamtai jintintaiji aidau jegaantag:  </div><div class='p'>—Juig aents atsamunum batsatji, etsash akaewai.   <span class="verse" id="V36">36&#160;</span>Aentsuk akatjam ishiakta, aja aina nui nuigtú yaakat yaig aidaunum wegag yumainun sumaktinme, yumainjig atsujuinawai, tuidau.   </div><div class='p'> <span class="verse" id="V37">37&#160;</span>Tiagtai Jesús ayaak:  </div><div class='p'>—Atum dita yuwatnuk susatajum, tau.  </div><div class='p'>Tama dita aiinak:  </div><div class='p'>—¿Jutii shiyakaiyash doscientos denariowai pag sumaka ayugkatag?, tuidau.   </div><div class='p'> <span class="verse" id="V38">38&#160;</span>Tiagtai ni ayaak:  </div><div class='p'>—¿Wajupa pagka ajutjamainawa? wejum diistajum.  </div><div class='p'>Tima wegag dekawag:  </div><div class='p'>—Cinco pag nuigtú jimag namak awai, tuidau.   </div><div class='p'> <span class="verse" id="V39">39&#160;</span>Tusa ujakam:  </div><div class='p'>—Aents aidau yajuakjum chijichi aina anui akanjajum batsagtajum, tiuwai.   </div><div class='p'> <span class="verse" id="V40">40&#160;</span>Tiajam ditashkam cien aentsun akanak batsainai, tikich cincuenta akanag batsaush aidau.   <span class="verse" id="V41">41&#160;</span>Dutikawagmatai cinco pagkan nuigtú jimag namaka nuna juki, pagkai nayaimpin diis see tusa, pagkan puujá jintintaiji aidaun susaju, dita aentsun tinamkatnume tusa. Dutiksag namak jimaja nunashkam ashí tinamkau.   <span class="verse" id="V42">42&#160;</span>Dutikawajam ashí shiig yuwawajui.   <span class="verse" id="V43">43&#160;</span>Nunikagmatai pag namakjai ampinkaunak yajuakag doce chagkinnum aimjaju.   <span class="verse" id="V44">44&#160;</span>Junak cinco mil aishmag aidau yuawajui.   </div><div class='s'>Jesús yumí awanken wekaesá webau </div> <div class='r'>(Mt. 14.22-33; Jn. 6.16-21)  </div><div class='p'> <span class="verse" id="V45">45&#160;</span>Nuna dutikamuik, jintintaiji aidaunak barcanum chimpijag ditaa eemak atú amain Betsaida katigtinme tusa ishimak, aents aidaun akateg ukuktatus juwakui.   <span class="verse" id="V46">46&#160;</span>Nunik aentsun akateg ukuak mujanum wakauwai Apajuin ausatatus.   <span class="verse" id="V47">47&#160;</span>Nunik kiyaju ai, barcashkam kuchá ejapean wegai nigka kukag juwaku.   <span class="verse" id="V48">48&#160;</span>Nunikmá wainkau dase igku umpuamu asa, wiya wiyantuinakua pimpikiag tsawagtatak wedaun. Nuniamunum niishkam yumí awanken wekaegas ayaumas nagkaikitatus ditan adijkau.   <span class="verse" id="V49">49&#160;</span>Nunik yumí awanken wekaegas minittaman wainkag, dita anentaimsajag pasun minatsuash tusag senchi untsumaidau,   <span class="verse" id="V50">50&#160;</span>wagki ashí wainaidau asag ishamainak. Imatiagtai Jesús chichaak:  </div><div class='p'>—¡Witjai, ishamkaigpajum! ¡Imatigpajum!, tiuwai.   </div><div class='p'> <span class="verse" id="V51">51&#160;</span>Tusa dita chimpigbaunum barcanum egkemjau, nunikmatai daseshkam mijaku; nunikmatai senchi puyatkag anentai jegagchaju.   <span class="verse" id="V52">52&#160;</span>Wagki pag dutikamua nunakesh, dutikamape tusag anentaimtuinachu asag, utujimas anentaimaidau.   </div><div class='s'>Jesús Genesaretnumia jau aidau etsagakbau </div> <div class='r'>(Mt. 14.34-36)  </div><div class='p'> <span class="verse" id="V53">53&#160;</span>Kuchá amain katigkag Genesaret nugkanum anumkaju.   <span class="verse" id="V54">54&#160;</span>Nunik barcanmaya jiinaidaunak Jesusan aents aidau wainkaju.   <span class="verse" id="V55">55&#160;</span>Nunikag ashí yaaktanum wegag jau aidaun camillanum pataidiag Jesús nui pujawai tabaun antuinakug nui emaidau.   <span class="verse" id="V56">56&#160;</span>Dutikaidau asag yaakat yaig aidaunmakesh, yaaktanmakesh nuniachkush ajanum batsatbaunmakesh ni tuwí jegawa nuwi jau aidaunak jintá aepedau, dutikam jaanchji weninakesh antigtajai tusag segaidau. Ashí nuna antidauk tsagagkaju.   </div><ul class='tnav'>
<li><a href='index.htm'>Marcos</a></li>
<li><a href='MRK05.htm'>&lt;</a></li>
<li><a href='MRK.htm'>6</a></li>
<li><a href='MRK07.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
