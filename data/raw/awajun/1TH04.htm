<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 1 Tesalonicenses 4</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/1TH04.htm" />
</head>
<body>
<ul class='tnav'>
<li><a href='index.htm'>1 Tesalonicenses</a></li>
<li><a href='1TH03.htm'>&lt;</a></li>
<li><a href='1TH.htm'>4</a></li>
<li><a href='1TH05.htm'>&gt;</a></li>
</ul>
<div class="main">
 
<div class='chapterlabel' id="V0"> 4</div><div class='s'>Pujut Apajuin shiig awagma nu </div> <div class='p'> <span class="verse" id="V1">1&#160;</span>Nuadui yatsug aidauh, Apu Jesusa daajin puyatjusan segajime, Apajuin shiig awagma nunisjumek pujakjum kashí kashinig emtajum jutiinu unuimagbaijum nunisjumek.   </div><div class='p'> <span class="verse" id="V2">2&#160;</span>Wagki atumek dekagme Apu Jesús dutikata tibaun jintintuabiajim nu.   <span class="verse" id="V3">3&#160;</span>Atumnak Apajuik imá midau pegkeg aina nunak takainak, tsanijintsuk pujustinme tusa wakejutpagme.   <span class="verse" id="V4">4&#160;</span>Nuigtush makí makichik nuwentin aidauk niina nuwenak eme anentus diyak, pegkegchau takagtsuk pujumainai,   <span class="verse" id="V5">5&#160;</span>nuninak aents Apajuí dekachu aidau senchi iyashí wakegamun takau aina nunitsuk,   <span class="verse" id="V6">6&#160;</span>makichkish yachinak pegkegchau awajkaigka tsanutnash tsanujaigka; wagki Apu Jesusak ashí nunin aidaunak suwimkan suawai, nunak duikish timaijime.   <span class="verse" id="V7">7&#160;</span>Apajuik iinak pegkegchaun takaa pujutnume tujamchauwai, pegkee pujustinme tusa untsugmakui.   <span class="verse" id="V8">8&#160;</span>Nunin asamtai, ju jintinkagtamun dakitauk aentsnakesh dakitak nuniatsui, Apajuí Wakaní Pegkejin sujamsauwa nuna dakitak nuniawai.   </div><div class='p'> <span class="verse" id="V9">9&#160;</span>Tujash yatsutjai pempeentuniki aneenita nunak agatjashtatjime; wagki pempeentuniki aneenitnak Apajuí jintinjamawaju asagmatai.   <span class="verse" id="V10">10&#160;</span>Duka nunisjumek dutikagme, ashí yatsut Macedonia batsata nujaishkam. Tujash yatsug aidauh, segajime aneeniajum aan nagkaemasjum aneenitajum tusan;   <span class="verse" id="V11">11&#160;</span>nuniakjum kakanmamsatajum shiig agkan pujustasajum, nuigtush atum dutikmain aina duke uyumakjum, atumi uwegmin takastajum jutii nuniktajum timaijim dutiksagmek,   <span class="verse" id="V12">12&#160;</span>aatsa pujau asagmin Apajuí nemagchau aina dusha ajaantus diigmastinme, tikichdau niimjú pujachu asagmin.   </div><div class='s'>Apu Jesús taatnuji </div> <div class='p'> <span class="verse" id="V13">13&#160;</span>Yatsug aidauh, jakau aina dusha wajukatna ainawa nunú dekatsuk juwakaijum tusa dakitaji, tikich aidau dakamuji atsugbau asag wake besemag batsataina nunikaijum tusan.   <span class="verse" id="V14">14&#160;</span>Wagki Jesusak jakauwap nantakiuwaita tusa dekaskeapi tuinag nunisag, Apajuishkam Jesusai dekaskeapi tuidau jinawajua nunash inanjatnai.   </div><div class='p'> <span class="verse" id="V15">15&#160;</span>Nuadui Apu Jesús tiuwa dutiksaik taji, jutii iwaaku batsatutik Apu Jesús minitta nuaduik, jakau aidau ukuakuik emjashtin ainaji.   <span class="verse" id="V16">16&#160;</span>Apu Jesús nayaimpinmaya minak senchi untsumak akaikitnai, ángel aidau apujishkam arcángel untsumkatnai, Apajuí trompetajinash senchi umpuagtinai, nunitai Cristui dekaskeapi tuidau jinau aidauwá nantajagtinai.   <span class="verse" id="V17">17&#160;</span>Nuniku ai, iwaaku juwaku aidautik ditajai ijumja juwam agtinaitji yujagminum Apu Jesusjai agkajunum igkuniktasa, nunikaja Apu Jesusjai tuke pujutnaitji.   <span class="verse" id="V18">18&#160;</span>Nuadui jujú chichama jujai tikich aidaujaish anentai ichichtunigtajum.   </div><ul class='tnav'>
<li><a href='index.htm'>1 Tesalonicenses</a></li>
<li><a href='1TH03.htm'>&lt;</a></li>
<li><a href='1TH.htm'>4</a></li>
<li><a href='1TH05.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
