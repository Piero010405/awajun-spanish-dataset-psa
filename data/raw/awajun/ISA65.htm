<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Isaías 65</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ISA65.htm" />
</head>
<body>
<ul class='tnav'>
<li><a href='index.htm'>Isaías</a></li>
<li><a href='ISA64.htm'>&lt;</a></li>
<li><a href='ISA.htm'>65</a></li>
<li><a href='ISA66.htm'>&gt;</a></li>
</ul>
<div class="main">
 
<div class='chapterlabel' id="V0"> 65</div><div class='s'>Apajuín shiwagbaunak nii suwimkan suwawai </div> <div class='q'> <span class="verse" id="V1">1&#160;</span>Apajuí chichaak:  </div><div class='q'>“Aents makichkish mina segatchau aajabia  </div><div class='q'>nunú mina kautjuinawai;  </div><div class='q'>tuja aents mina egatkachu aajabia nunú  </div><div class='q'>yamai mina waituinawai.  </div><div class='q'>Mina emematjuchu aajabia nuna chichagkun:  </div><div class='q'>‘Juwi pujajai’, tibaijai.   </div><div class='q'> <span class="verse" id="V2">2&#160;</span>Aents intimkiu aidau  </div><div class='q'>wijai shiwagmagainak,  </div><div class='q'>dita wakegamun pegkegchaun taka yujau aina  </div><div class='q'>nunú segatainakui yaigtasan tuke dakabiajai.   </div><div class='q'> <span class="verse" id="V3">3&#160;</span>Nunú aents aidauk mina igkuntuawag  </div><div class='q'>tuke inastuinawai.  </div><div class='q'>Dita aidauk apajuímtai dakumka najanamun  </div><div class='q'>emematuinak,  </div><div class='q'>kuntinu maawag ikam yujasag, kaya pataja  </div><div class='q'>najanamunum nuwi patainiag apé yujau aajabi.  </div><div class='q'>Nuigtushkam ladrillo najanamunum kugkuin incienson  </div><div class='q'>apé yujau ainawai.   </div><div class='q'> <span class="verse" id="V4">4&#160;</span>Nunú aents aidauk ukumatainum pekamá yujayanume,  </div><div class='q'>nuninak waanum uumak batsamas tsawampa  </div><div class='q'>batsamianume.  </div><div class='q'>Nunú aents aidauk Apajuí dakitamun  </div><div class='q'>kuchi nejen yuyanume,  </div><div class='q'>nuigtush dakumkamu emematku kuntin  </div><div class='q'>maamu aidau painkamun yumiji ollanmak tsumain aajabi.   </div><div class='q'> <span class="verse" id="V5">5&#160;</span>Nunú aents aidau chichainak:  </div><div class='q'>‘Antijatkaigpa iik Apajuí etegjamu asa  </div><div class='q'>pegkejam ainaji’, tuinawai.  </div><div class='q'>Nunú aents aina duka jii tuke,  </div><div class='q'>tsawantai keeka aama numamtin ainawai.  </div><div class='q'>Jii bukuituji dujin amajama  </div><div class='q'>numamtuk minak waitkajuinawai”, tiuwai.   </div><div class='s'>Nayaim yamajam nugka yamagmajai </div> <div class='q'> <span class="verse" id="V17">17&#160;</span>Apajuí chichaak:  </div><div class='q'>“Antuktajum nijah, wi yamajam nayaimpin,  </div><div class='q'>nugka yamagmajai najanattajai.  </div><div class='q'>Tuja yama nagkamchak nayaim  </div><div class='q'>nugkajai aajakua nunak kajimatkiagtinai.  </div><div class='q'>Makichkish nunak tuke adeagchagtinai.   </div><div class='q'> <span class="verse" id="V18">18&#160;</span>Wi nuna yamagman najanatin asamtai,  </div><div class='q'>ajumaish tuké shiig aneastin atajum.  </div><div class='q'>Wi yamajam Jerusalégkan shiig pegkejan  </div><div class='q'>najanattajai;  </div><div class='q'>dutikamtai nuwi aents aidauk shiig aneasag batsamsagtinai.   </div><div class='q'> <span class="verse" id="V19">19&#160;</span>Tuja wishakam Jerusalégkan diisan  </div><div class='q'>shiig aneastatjai;  </div><div class='q'>nuniakun mina aentsug aina nuwishkam  </div><div class='q'>shiig aneastatjai.  </div><div class='q'>Jerusalégnumak jaku buutbaush atsutnai.   </div><div class='q'> <span class="verse" id="V20">20&#160;</span>Nunú nugkanmak uchi akiina jaka megkaguk atsutnai,  </div><div class='q'>tuja múunchishkam tsawanjin shiig ejetsuk  </div><div class='q'>jauk atsutnai.  </div><div class='q'>Tuja makichik aentskesh cien mijan ajamu jauk  </div><div class='q'>múuntuch achatnai, datsauch atinai.  </div><div class='q'>Tuja cien mijanan ejetsu duka suwimak asamtai nuniktinai.   </div><div class='q'> <span class="verse" id="V21">21&#160;</span>Aents aidauk nunú yaaktanum jegamag batsamas,  </div><div class='q'>trigon, uvan ajakmakag nuna nejen juukag yuwagtinai.   </div><div class='q'> <span class="verse" id="V22">22&#160;</span>Dita jegamkamunmak tikich  </div><div class='q'>akiinag batsamsachagtinai,  </div><div class='q'>tuja dita ajakmamujinash atankiajag yujuachagtinai.  </div><div class='q'>Mina aentsug aidauk numijai betek  </div><div class='q'>kuashat tsawan iwaku pujusagtinai;  </div><div class='q'>Wi etejamu aina duka dita takasbaujinian  </div><div class='q'>jukiag shiig batsamsagtinai.   </div><div class='q'> <span class="verse" id="V23">23&#160;</span>Dita aidauk Apajuí pegkegnum yumigjamu asag  </div><div class='q'>wainak takainakug waittsachagtinai,  </div><div class='q'>tuja dita uchiji aidaushkam  </div><div class='q'>tsawan jegatsaigkik jakachagtinai.  </div><div class='q'>Nunú uchi aidau wegantu aidaushkam  </div><div class='q'>ditajai betek pegkegnum yumigjamu agtinai.   </div><div class='q'> <span class="verse" id="V24">24&#160;</span>Eke dita untsujuinatsaig,  </div><div class='q'>wiyá ditanak aiktinaitjai;  </div><div class='q'>tuja eke chichakag ashimainatsaig,  </div><div class='q'>wiyá ditanak antugkatnaitjai.   </div><div class='q'> <span class="verse" id="V25">25&#160;</span>Lobo uwig tsakatjai jimagtuk yuwawagtinai.  </div><div class='q'>Leónkak bueyejai betek chijichin yutinai.  </div><div class='q'>Untsu dapi nugka yukukuntun yutinai.  </div><div class='q'>Tuke Pujuu chichaak:  </div><div class='q'>‘Jerusalégnumak tikichin pegkegchau awagbauk  </div><div class='q'>makichkish atsutnai’ ”, tiuwai.   </div><ul class='tnav'>
<li><a href='index.htm'>Isaías</a></li>
<li><a href='ISA64.htm'>&lt;</a></li>
<li><a href='ISA.htm'>65</a></li>
<li><a href='ISA66.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
