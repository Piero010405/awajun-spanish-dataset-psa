<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Takasbau 15</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ACT15.htm" />
</head>
<body>
<ul class='tnav'>
<li><a href='index.htm'>Takasbau</a></li>
<li><a href='ACT14.htm'>&lt;</a></li>
<li><a href='ACT.htm'>15</a></li>
<li><a href='ACT16.htm'>&gt;</a></li>
</ul>
<div class="main">
 
<div class='chapterlabel' id="V0"> 15</div><div class='s'>Jerusalén ijunjamu </div> <div class='p'> <span class="verse" id="V1">1&#160;</span>Nunú tsawantai ujumak Judeanmaya aidau Antioquía jegawag, Jesusa nemajin aidaun jintintuinak: “Atumek Moisés chicham umiktinun agajua nui, pakamaktajum tibauwa nu umiachkugmek uwemain ainatsjume”, tuidau.   <span class="verse" id="V2">2&#160;</span>Tabaun Pablo Bernabejai antukag, ditajai senchi pampandaijag kajegdaikaju. Nunikag, Pablo Bernabejai nuigtú tikich aidau ujumak Jesusa nemajin aidaujai Jerusalén wetinme, nunikag apóstol aina nujai nuigtú anciano batsata nujai nuna pachisag chichastinme tiaju.   </div><div class='p'> <span class="verse" id="V3">3&#160;</span>Iglesia antioquianmaya awemajam, Fenicia nugkanum nuigtú Samarianmash nagkaemainak wajuk judiochu aidau duik umitaijin idaisaje Apajuin nemagkagtatus. Nuna etsejiagtai ashí Jesusa nemajin aidau antukag shiig aneedau.   </div><div class='p'> <span class="verse" id="V4">4&#160;</span>Jerusalén jegawagmatai shiig anentus jukiaju iglesia aidau, apóstol aidaush nuigtú anciano aidaushkam, dutikawajam ditashkam ashí Apajuí ditai dutikawaja nunak ujakaju.   <span class="verse" id="V5">5&#160;</span>Tujash ujumak secta<a href="#FN1" class="notemark">*<span class="popup">“Secta” tawa junak, Jesusa chichame dekaskea nuna yapajia etsejin aina nuna tawai.</span></a> fariseo aina nuiya, Jesusan dekaskeapi tiaju aidau wajainiag chichainak:  </div><div class='p'>—Judiochu aidau Jesusa nemajuina dushakam pakamaktinme, nuninak Moisés chicham umiktajum tibauwa nunash umiktinme tumainai, tuidau.   </div><div class='p'> <span class="verse" id="V6">6&#160;</span>Tiagtai apóstol aidau nuigtú anciano aidaujai ijunjaju shiig dekawagtatus.   <span class="verse" id="V7">7&#160;</span>Kuashat nuna pachis chichai chichainakua Pedro wajakí chichaak:  </div><div class='p'>—Yatsug aidauh, atumek dekagme yama nagkabaunum, Apajuí atum ainajum anuiyatigmin mina etegtuauwa duka, wi yamajam chichaman etsegtai judiochu aidaush antukag Jesusan dekaskeapi titinme tusa.   <span class="verse" id="V8">8&#160;</span>Apajuí aentsú anentainash waina nunú, ditanash iwaintukui ni anea nuna, dutikak Wakaní Pegkejinash susajui jutiin utugtamkauwa dutiksag;   <span class="verse" id="V9">9&#160;</span>jutii ainag nujaig ditanak tikich aentsua nuninuk diigmaschauwai, dekaskeapi tabaunum ditá anentainash pegkemtikiajui.   <span class="verse" id="V10">10&#160;</span>Nunin aish, ¿wagka Apajuí ekajmainush, iina muunji aidaukesh umikchaju, jutiikesh umimainchauwa dusha, Jesusa nemajin aidaush umiktinme tajume?   <span class="verse" id="V11">11&#160;</span>Duka nunimaitsui, yamaik jutii Apu Jesús dekaskeapi tabaunum anenjauch uwemainag nunisag ditashkam uwemainawai, tiuwai.   </div><div class='p'> <span class="verse" id="V12">12&#160;</span>Timatai ashí itatjaju, Bernabé, Pablojai tutai antukagtatus, nunikagmatai judiochu aidaunum aents dutikmainchau aidaun Apajuí ditai iwainagbaun etsejuidau.   <span class="verse" id="V13">13&#160;</span>Nu Chichaamun ashimkagmatai Santiago wajakí chichaak:  </div><div class='p'>—Yatsug aidauh, minash antugtuktajum.   <span class="verse" id="V14">14&#160;</span>Simón ujapakmaji, Apajuí nagkamas judiochu aidaunash wajuk wait anentug etegjae mina aentsug agtinme tusa.   <span class="verse" id="V15">15&#160;</span>Duka Profeta aidau agagbaunum tawa jujai betekai:   </div><div class='q'> <span class="verse" id="V16">16&#160;</span>“Ju junikmatai Davita jee iyaaja nuna waketjukin ataktú jegamkattajai;  </div><div class='q'>tsainka nuna ataktú jegamkan yaunchuk aaya imanuk awasattajai;   </div><div class='q'> <span class="verse" id="V17">17&#160;</span>dutikam tikich aents aidaush Apú egaktinme, nuigtú ashí judiochu aidau mina daag pachisa ujakbau aina dushakam.   </div><div class='q'> <span class="verse" id="V18">18&#160;</span>Aatus Apu Apajuí tawai, yaunchuk nagkamas jujú chichaman dekamtijamauwa nunú”.<a href="#FN2" class="notemark">†<span class="popup">Am. 9.11-12.</span></a>   </div><div class='p'> <span class="verse" id="V19">19&#160;</span>“Nuadui wika judiochu aidau, Apajuin nemagkaja duka waitkaschagmi tajai;   <span class="verse" id="V20">20&#160;</span>dekas ayatak carta agatmainai, apajuimtai aidau anagkuamu pegkegchau aina duka, pempeaja maamu aina nuna nejeesh, nuigtú kuntinu numpeshkam yuawaigpajum tsanijintash tsanijinawaigpa tiagmi;   <span class="verse" id="V21">21&#160;</span>wagki yaunchuk nagkamas duka awai, Moisés chicham umiktajum tusa agagbauwa nuna etsejuidauk, duka ashí yaaktanum tsawan ayamtai tsawagmatai jega ijuntainum tuke aujtaiyai”, tiuwai.   </div><div class='s'>Papí agaja judiochu aidau awetimu </div> <div class='p'> <span class="verse" id="V22">22&#160;</span>Nuna tutai apóstol aidau, anciano aidaush nuigtú iglesia aidaushkam pegkeg diisajui, nunikag chichasag jutii ainag juiya etegjami dutika Pablo Bernabejai awemami Antioquía, tiaju. Dutikawag Judas, Barsabás tutaiya nuna Silasjai etegkawajui, dita aina nuiya eme anentsá diitai aidaun;   <span class="verse" id="V23">23&#160;</span>dutika ditai juna carta agajag awemajui:  </div><div class='pi'>“Apóstol aidauti nuigtú anciano aidaujai atumi yatsum aidauti, iina yachí judiochu aidautijum Antioquía, Siria nuigtú Cilicia batsatjum nunú aidautigmin, kumpamjime.   </div><div class='pi'> <span class="verse" id="V24">24&#160;</span>Antukmaji ujumak jutii ainag juiya jutii awemachbauwaitak, atumiin taawag anentaimtagmin pachimjutpak ukugmakiaju tabau.   <span class="verse" id="V25">25&#160;</span>Nunikaja ashí ijunja chichasji, jutii ainag juiya ujumak aents etegkami dutika, jutii aneetaiji yatsug Bernabé, Pablojai atumin ijagtamsatatus mininakui awemami tusaja;   <span class="verse" id="V26">26&#160;</span>Bernabé, Pablo aina juka Apu Jesucristo chichamen etsejuidau asag, maata tama ishamainnum yujainakush ditá pujutinak puyatjuinatsui.   <span class="verse" id="V27">27&#160;</span>Nunidau asagmatai Judasan, Silasjai awetajime, dita igkumpawag, ashí ju agajag juna pachisag shiig ujapaktinme tusa.   <span class="verse" id="V28">28&#160;</span>Wakaní Pegkejin shiig awajkae jutiinash aikasag, nunin asamtai makichkish dita umimainchauk utugchatak apujtuschagmi, jujú aina junak dutikatnume taji;   <span class="verse" id="V29">29&#160;</span>apajuimtai aidau anagkuamu maamu aina duka yuwawaigpajum, kuntinu numpe aidaushkam, kuntin pempeaja maamu aina nuna nejeesh, nuigtú tsanijintash tsanijinawaigpajum, tajime. Jujú aidau tupantakjumek pegkeg nuniktatjume; aaja juaktajum”.   </div><div class='p'> <span class="verse" id="V30">30&#160;</span>Ditashkam akatmamag ukuinak Antioquía weajui, nunikag Jesusa nemajin aidaun ijumag cartan susajui;   <span class="verse" id="V31">31&#160;</span>dutikawajam nuna ausag shiig aneasaju anentai ichichtuinamu asag.   <span class="verse" id="V32">32&#160;</span>Judas, Silas aina dushakam profeta asag, yatsut aina nuna kuashat ausaju, dutikam ichichmamjag shiig aneas juakaju.   <span class="verse" id="V33">33&#160;</span>Nui dukap tsawan batsamsag waketiagtai, Jesusa nemajin aidau shiig anentsag akateg awemajui.   <span class="verse" id="V34">34&#160;</span>Tujash Silasak nui juakta tabau shiig awajkam juwakui.   <span class="verse" id="V35">35&#160;</span>Pablok Bernabejai Antioquía juwakajui, kuashat tikich Jesusa nemagkau aidaun jintintak, nuigtú yamajam chicham Apu Jesusdaun etsejak.   </div><div class='s'>Pablo Bernabejai kanakbau </div> <div class='p'> <span class="verse" id="V36">36&#160;</span>Ujumak tsawan asag Pablo Bernaben chichajak:  </div><div class='p'>—Ataktú wee yatsut aidau ijagsami, ashí yaaktanum Apu Jesusa chichame etsegkabiag nui wajuk batsatainawaki diyaku, tiuwai.   </div><div class='p'> <span class="verse" id="V37">37&#160;</span>Tama Bernabé Juagkan ayatá tau Marcos tutaiya nuna;   <span class="verse" id="V38">38&#160;</span>tujash Pablok Marcos jutanak dakitau, wagki Panfilia ditajai ijunag takaamunum ukukbau asa.   <span class="verse" id="V39">39&#160;</span>Nunitai kuashat jiya jiyanituinakua mai kanakaju. Nunik Bernabek Marcosan juki egkemag Chipre weuwai.   <span class="verse" id="V40">40&#160;</span>Nuniai Pablo Silasan etegkauwai, nunikmatai yatsut aidau, Apu Jesús wait anenjamjati tusa akatjam, nuiya jiinkiajui.   <span class="verse" id="V41">41&#160;</span>Nunikag Sirianum nuigtú Cilicianum iglesia aidaun anentain ichichtukiag nagkaemakiajui.   </div><ul class='tnav'>
<li><a href='index.htm'>Takasbau</a></li>
<li><a href='ACT14.htm'>&lt;</a></li>
<li><a href='ACT.htm'>15</a></li>
<li><a href='ACT16.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V5">15:5</a>
<span class="ft">“Secta” tawa junak, Jesusa chichame dekaskea nuna yapajia etsejin aina nuna tawai.</span></p>
<p class="f" id="FN2"><span class="notemark">†</span><a class="notebackref" href="#V18">15:18</a>
<span class="ft">Am. 9.11-12.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
