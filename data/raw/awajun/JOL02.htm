<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Joel 2</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JOL02.htm" />
</head>
<body>
<ul class='tnav'>
<li><a href='index.htm'>Joel</a></li>
<li><a href='JOL01.htm'>&lt;</a></li>
<li><a href='JOL.htm'>2</a></li>
<li><a href='JOL03.htm'>&gt;</a></li>
</ul>
<div class="main">
 
<div class='chapterlabel' id="V0"> 2</div><div class='q'> <span class="verse" id="V1">1&#160;</span>¡Jerusalégnum uwija kachuji umpuagtajum!  </div><div class='q'>¡Adeagtinme tusa umputai Tuke Pujuu emematku  </div><div class='q'>ijuntainum umpuagtajum!  </div><div class='q'>Nuna antuinak ashí aents aidau  </div><div class='q'>Judá nugken batsamin aidauk sapigmainak kujaitnume,  </div><div class='q'>wagki Tuke Pujuu taatin tsawan ashí jegae.   </div><div class='q'> <span class="verse" id="V2">2&#160;</span>Nunú tsawanta duka suwe atinai,  </div><div class='q'>nunú tsawantinig yujagkim suwe wajastinai.  </div><div class='b'> &#160; </div> <div class='q'>Suntag aidau shiig kuashat depetmainchau  </div><div class='q'>muja aidaunum shiyaktatui,  </div><div class='q'>nunikag etsa kashikmas yama jiinak etsantug,  </div><div class='q'>ashí mujan patamtuwama numamtuk  </div><div class='q'>ashí nugkan pampankattawai.  </div><div class='q'>Duka yaunchkesh imanuk wainkachbauwai,  </div><div class='q'>tuja atakea duish imanuk wainnakchatnai.   </div><div class='q'> <span class="verse" id="V3">3&#160;</span>Nunú iman aina duka jii kegaujai betek asa,  </div><div class='q'>nii juwi taatatus minakug ashí apea nagkaemawai.  </div><div class='q'>Nunú tatsaigkik nugkak shiig pegkeg ayi,  </div><div class='q'>nunú taamtai nagkamas nugkak uwegshujai betek wajase.  </div><div class='q'>¡Nuna uwemtumainuk makichkish atsawai!   </div><div class='q'> <span class="verse" id="V4">4&#160;</span>Nunú manchi aina duka  </div><div class='q'>aents caballonum maanitan yacha aidau  </div><div class='q'>maaniamunum jetejatmaina imanik utsantawai.   </div><div class='q'> <span class="verse" id="V5">5&#160;</span>Ikam utsaana tsekeamuji antamak  </div><div class='q'>carro maanitai shimak wajukama imatui,  </div><div class='q'>duka kagaku apeam tsachigtuwama imatui,  </div><div class='q'>suntag shiig kuashat ijunag uminas  </div><div class='q'>shiwaajin jetektatus ijunama imanai.   </div><div class='q'> <span class="verse" id="V6">6-9&#160;</span>Nunú manchi aina duka kasajai betek  </div><div class='q'>jeganum wakag niimtai ujaimua nuni utsanui.  </div><div class='q'>Suntag aidaujai betek yaakat peejamunash  </div><div class='q'>tujintsuk pachiachbaunum yaaktan utsantawai.  </div><div class='q'>Nunidau asag dita shimamunak nunisag  </div><div class='q'>makichkish tunitsuk, shitanitnash shitanitsuk,  </div><div class='q'>ukunmakesh wakettsuk shimutui.  </div><div class='q'>Tuja akentai aidaun shiig kuashat aketmash  </div><div class='q'>ditak nunisag shimawai.  </div><div class='q'>Imanik manchi minidaun wainkag  </div><div class='q'>aents aidauk senchi ishamainak yapinig puju wajasag kujainawai.   </div><div class='b'> &#160; </div> <div class='q'> <span class="verse" id="V10">10&#160;</span>Tuja nugkak nayaimpijai senchi uujui,  </div><div class='q'>nunitai etsa, nantu kajinag suwe wajase.  </div><div class='q'>Tuja yaya aidaushkam etsantainatsui.   </div><div class='q'> <span class="verse" id="V11">11&#160;</span>Tuke Pujuu niina suntaji aidaujai minak  </div><div class='q'>chichamujig ipamtajai betek wajawai,  </div><div class='q'>Tuke Pujuu suntajig senchigtin ainawai,  </div><div class='q'>Tuke Pujuu tabaun umin aidauk  </div><div class='q'>shiig kuashat dekapamainchau ainawai.  </div><div class='q'>¡Tsawan Apajuí minamuk ishamain atatui!  </div><div class='q'>¡Imanun atsaneg pujumainuk makichkish atsawai!   </div><div class='s'>Tuke Pujuu niina aentsji aidaun wait anentamu </div> <div class='q'> <span class="verse" id="V12">12&#160;</span>Tujash Tuke Pujuu yamai juna aatus tawai:  </div><div class='b'> &#160; </div> <div class='q'>“Atum pegkegchau takajum duka  </div><div class='q'>idaisajum atumi anentaimijai umigtuktajum,  </div><div class='q'>nuniakjum ijagma pujusjum buutkujum Apajuí ausatajum.   </div><div class='q'> <span class="verse" id="V13">13&#160;</span>¡Pegkegchau takatak idaikujum  </div><div class='q'>mina umigtuktajum!  </div><div class='q'>Wake besemag dekapeakjum,  </div><div class='q'>jáanchjum japiki ichí yujatsuk  </div><div class='q'>atumek pempeentumakjum kajegmamkatajum,  </div><div class='q'>nuniakjum dekas dewakjapi tumamtajum.  </div><div class='q'>Wika kakagchauch wait anenkagtinaitjai.  </div><div class='q'>Wika wamak kajechuitjai, nuadui wika  </div><div class='q'>tsagkugkagtugtasan pujajai.   </div><div class='q'> <span class="verse" id="V14">14&#160;</span>Nuniagminish nii suwimkan amastag tiu akush tsagkugtamag  </div><div class='q'>trigon, vinon nii anentag susatnun shiig kuashat amaschajaintash.   </div><div class='b'> &#160; </div> <div class='q'> <span class="verse" id="V15">15-16&#160;</span>“¡Jerusalégnum uwija kachuji umpuagtajum!  </div><div class='q'>¡Ashí aents aidau ijumjatajum!  </div><div class='q'>¡Múuntuch aidau, uchi aidau,  </div><div class='q'>uchi muntsu muntsuaku aidaushkam,  </div><div class='q'>tuja yama nuwedau aidaushkam jegá batsataidauk ashí kaunatnume!  </div><div class='q'>Nunikagmatai ijagma pujusjum pegkegchau takat  </div><div class='q'>idaisajum umintsatajum Apajuí ememattasajum.   </div><div class='q'> <span class="verse" id="V17">17&#160;</span>Sacerdote aidaushkam kaunatnume,  </div><div class='q'>nunikag altarnum jeganta wajasag  </div><div class='q'>buutuinak aatus Apajuín segatnume:  </div><div class='b'> &#160; </div> <div class='q'>“¡Tuke Pujuuwah,  </div><div class='q'>amina aentsjum aidau tsagkujata,  </div><div class='q'>makichik aentskesh ditan dushijati tusamek idaisaipa!  </div><div class='q'>¡Tuja tikich aents aidau depetkatnume tusamesh idaisaipa!  </div><div class='q'>Aents tudau aidau tuke aneasag inimpainak:  </div><div class='q'>‘¿Atumi Apajuíjish wajukame?’ tusag dushiki  </div><div class='q'>batsamtinme tusamek idaisaipa”, tiuwai.   </div><div class='b'> &#160; </div> <div class='q'> <span class="verse" id="V18">18-19&#160;</span>Tusa imatjumin Apajuí juju nugka juna aneau asa,  </div><div class='q'>wait anenjamag chichagtamak:  </div><div class='b'> &#160; </div> <div class='q'>“Juju shiig antuktajum:  </div><div class='q'>Trigon, vinon, aceiten shiig kuashat amastatjime,  </div><div class='q'>dutikamtai nunú yuwakjum  </div><div class='q'>shiig aneasjum pujustatjume.  </div><div class='q'>Ataktu awagkinuk tikich aents aidau  </div><div class='q'>dushiktai atinme tusanuk idaisashtatjime.   </div><div class='q'> <span class="verse" id="V19">20-21&#160;</span>Nujinmaya aidau manchijai betek  </div><div class='q'>atumin ajaantugmatsuk jetepakaja nunak  </div><div class='q'>uwegshunum utsagtatjai.  </div><div class='q'>Untsu igku jetepaktata nunak,  </div><div class='q'>nayants jakau tutaya nuwi utsaan ijinattajai.  </div><div class='q'>Tuja ukuunum jetepaktata nunak  </div><div class='q'>nayants mediterraneonum utsaan ijinattajai.  </div><div class='q'>¡Dutika ai nunú kauja senchi mejettawai!  </div><div class='b'> &#160; </div> <div class='q'>“Mina aentsug juju nugkanum batsatutigmek  </div><div class='q'>ishamkagtukaigpa, ayatak shiig aneastajum,  </div><div class='q'>Tuke Pujuu atumin ayamjutpak, yaunchkesh  </div><div class='q'>wainkachbau aidaun iwainaktatui.   </div><div class='q'> <span class="verse" id="V22">22&#160;</span>Kuntin ikamia aidautigmesh,  </div><div class='q'>¡ishamkagtukaigpajum!  </div><div class='q'>¡Ataktu chijichi tsapaktatui!  </div><div class='q'>Numi aidaushkam kuashat nejeagtatui,  </div><div class='q'>tuja uva aidaush, higo aidaush shiig kuashat aittawai.   </div><div class='q'> <span class="verse" id="V23">23&#160;</span>¡Atum Jerusalégnumia aidautigmek  </div><div class='q'>shiig aneasjum Tuke Pujuu atumi Apajuíjum emematkujum  </div><div class='q'>kuntin maajum apeatajum!  </div><div class='q'>Apajuí yaunchuk yumin yutumtikjauwa dutiksag  </div><div class='q'>yamaishkam yumi yutugtin jegamtai yutumtijattawai.  </div><div class='q'>Niina anenken iwaintugmak yagkug yagkujut aig  </div><div class='q'>yumi yutut tepeamtai yutuwama nujai betek yutumtijattawai.   </div><div class='q'> <span class="verse" id="V24">24&#160;</span>Nuadui trigo, vino, aceite, shiig kuashat aittawai.   </div><div class='b'> &#160; </div> <div class='q'> <span class="verse" id="V25">25&#160;</span>“Atumi ajaji aidaun manchi amukmatai,  </div><div class='q'>tuja shiwag aidau tsaigtamkamtai, ajakjinchau  </div><div class='q'>wajasujum nunak Apajuí yaunchuk aajakua imanuk awajtugmastatui.   </div><div class='q'> <span class="verse" id="V26">26-27&#160;</span>Atumek shiig yuwajum pujusjum  </div><div class='q'>Apajuí ememattinaitjume,  </div><div class='q'>wagki nii atumin ayamjutpak  </div><div class='q'>wainchatai ishamain aidaun kuashat iwainajui.  </div><div class='q'>Nuadui niina aentsji aidauk wainka inatsamak yujashtinai.  </div><div class='b'> &#160; </div> <div class='q'>“Witjai Israel aents aidaun Apajuíjinuk,  </div><div class='q'>wika mina aentsug aidaujai pujajai.  </div><div class='q'>Nuadui ima wiki dita Apajuíjig atinaitjai.   </div><div class='s'>Apajuí Wakani taamu </div> <div class='q'> <span class="verse" id="V28">28&#160;</span>Nunú uminkamtai,  </div><div class='q'>mina Wakanjun ashí susagtinaitjai,  </div><div class='q'>dutika ai nuwa aidau, aishmag aidau ashí mina pachitus etsejiagtinai.  </div><div class='q'>Tuja múuntuch aidaujaig  </div><div class='q'>kajanum chichatnaitjai,  </div><div class='q'>untsu datsauch aidaunak pan wantintukan augtinaitjai.   </div><div class='q'> <span class="verse" id="V29">29&#160;</span>Tuja nunú tsawantaik, inak nuwa aidaunash,  </div><div class='q'>aishmag aidaunashkam mina Wakanjun susagtinaitjai.   </div><div class='q'> <span class="verse" id="V30">30&#160;</span>Yaunchkesh wainkachbaun ishamain aidaun nayaimpinum iwainagtinaitjai,  </div><div class='q'>dutikakun nugkanmashkam,  </div><div class='q'>numpan, jiin, senchi bukuitaun iwainagtinaitjai.   </div><div class='q'> <span class="verse" id="V31">31&#160;</span>Etsag etsanjashtinai,  </div><div class='q'>tuja nantushkam numpa iman wajastinai,  </div><div class='q'>juka eke Tuke Pujuu iina apuji Apajuí minitin  </div><div class='q'>tsawan ishamain atina nunú jegatsaig nagkaemaktinai.   </div><div class='q'> <span class="verse" id="V32">32&#160;</span>Imanitaish ima Tuke Pujuunak kajitus umijuinak  </div><div class='q'>segaidauk uwemjagtinai.  </div><div class='q'>Tuke Pujuu anagkagtuauwa duka imanisag  </div><div class='q'>muja Sión yaakat Jerusalégnum uwemtak atinai,  </div><div class='q'>Apajuí etejamu aidauk jatsuk uwemjagtinai”, tawai.   </div><ul class='tnav'>
<li><a href='index.htm'>Joel</a></li>
<li><a href='JOL01.htm'>&lt;</a></li>
<li><a href='JOL.htm'>2</a></li>
<li><a href='JOL03.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
