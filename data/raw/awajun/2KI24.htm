<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 2 Reyes 24</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/2KI24.htm" />
</head>
<body>
<ul class='tnav'>
<li><a href='index.htm'>2 Reyes</a></li>
<li><a href='2KI23.htm'>&lt;</a></li>
<li><a href='2KI.htm'>24</a></li>
<li><a href='2KI25.htm'>&gt;</a></li>
</ul>
<div class="main">
 
<div class='chapterlabel' id="V0"> 24</div><div class='s'>Apu Joaquígkan suntaja apuji aidaujai achikag Babilonia nugkanum yajuakbau </div> <div class='p'> <span class="verse" id="V8">8&#160;</span>Joaquígkak dieciocho mijanji ajamu Judá wegantu aidaun apuji wajasui. Tuja Jerusalégnumak ayatak kampatum nantu inamjauwai. Niina dukujig Elnatán Jerusalégnumia aajakua nuna nawanji Nehustá aajakui.   <span class="verse" id="V9">9&#160;</span>Tuja Joaquígkak niina apajijai betek Tuke Pujuun intimjuki pegkegchaun takajakui.   </div><div class='p'> <span class="verse" id="V10">10&#160;</span>Tuja nunú tsawantin Babilonia nugkan apuji Nabucodonosor aajakua nuna suntaji aidau Jerusalégkan jetekagtatus shimutkajui. Nunik jegawag tentea apakajui.   <span class="verse" id="V11">11&#160;</span>Dutika tenteawag jetenai Nabucodonosorchakam jegauwai.   </div><div class='p'> <span class="verse" id="V12">12&#160;</span>Nunik jegamtai Joaquín Judá wegantu aidaun apuji mantuawainum tusa ishamak, niina dukuji, tuja suntaja apuji aidau, niina atuwe aidau aatus Babilonia apujin sujumankauwai. Nunikagmatai achija yajuakajui. Nunú utugchat asauwa duka Nabucodonosor apu wajas ocho mijan inamai nunikui.   </div><div class='p'> <span class="verse" id="V13">13&#160;</span>Nuna achija yajuak jega Apajuí emematku ijuntainum waji pegkeg akik aidau ayaunak, tuja apu pujusa inamtainia aidaunashkam Nabucodonosor ashí yajuakui. Dutikak nuwi takastin waji aidaun apu Salomón oron najanak umikua nunashkam ashí tsaikui.   <span class="verse" id="V14">14&#160;</span>Dutika ukuak aents Jerusalégnumia aidaunak ashí yajuakui. Suntaja apuji aidaun, suntag maanitan yacha aidaun, dakumak najantan yacha aidaun, hierrojai takata yacha aidaun aatus ashí achija yajuakui. Ashí ijumjamak diez mil aentsun yajuakui. Dutikam Judá nugkanmak ayatak ujudauch aidauk juwakajui.   </div><div class='p'> <span class="verse" id="V15">15&#160;</span>Tuja nuigtushkam apu Joaquígkan, niina dukujin, niina nuwe aidaun, suntaja apuji aidaun, aents eme anentsa diitai aidaun aatus achija Babilonia nugkanum yajuakajui.   <span class="verse" id="V16">16&#160;</span>Tuja aents eme anentsa diitai aidaunak siete mil achija yajuakui, dutikak untsu dakumak najanin aidaun, hierrojai najanin aidaujai mil achija yajuakui. Dutikak nuigtushkam aents senchi maanitan yacha aidaujai ashí achija yajuakui.   </div><div class='p'> <span class="verse" id="V17">17&#160;</span>Dutika yajuak pujus apu Nabucodonosor Joaquígka apaji yachin Mataníasan Judá wegantu aidaun apuji adaikauwai. Dutika niina daajin yapagtua Sedequías adaikauwai.   </div><div class='s'>Sedequías Judá wegantu aidaun apuji </div> <div class='r'>(2 Cr. 36.11-16; Jer. 52.1-3)  </div><div class='p'> <span class="verse" id="V18">18&#160;</span>Sedequíasak apu wajasa inamtanak nagkamauwai veintiún mijan ajamu. Nunik apu wajas Jerusalégnum inamjauwai once mijan. Niina dukujig Hamutal yaakat Libnánmaya Jeremiasa nawanji aajakui.   <span class="verse" id="V19">19&#160;</span>Tujash Sedequíasak Joaquimjai betek Tuke Pujuun umigtsuk pegkegchaun takajakui.   <span class="verse" id="V20">20&#160;</span>Nuadui Jerusalégnumia aidaun, Judá wegantu aidaujai Tuke Pujuu shiig senchi kajejuk yaitsuk idaisauwai.  </div><div class='p'>Dutikam pujus apu Sedequías, Babilonian apujijai shiwagmagauwai.   </div><ul class='tnav'>
<li><a href='index.htm'>2 Reyes</a></li>
<li><a href='2KI23.htm'>&lt;</a></li>
<li><a href='2KI.htm'>24</a></li>
<li><a href='2KI25.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
