<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Juan 21</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JHN21.htm" />
</head>
<body>
<ul class='tnav'>
<li><a href='index.htm'>Juan</a></li>
<li><a href='JHN20.htm'>&lt;</a></li>
<li><a href='JHN.htm'>21</a></li>
<li><a href='ACT01.htm'>&gt;</a></li>
</ul>
<div class="main">
 
<div class='chapterlabel' id="V0"> 21</div><div class='s'>Jesús jintintaiji aidau ataktú wantintukbau </div> <div class='p'> <span class="verse" id="V1">1&#160;</span>Nuna nunik, Jesús jintintaiji aidau kucha Tiberias tutai tugkitken batsatun ataktú wantintukui. Nunak juní nunikui:   <span class="verse" id="V2">2&#160;</span>Simón Pedrojai ijunjag, Tomás Jimagmamu tutaiya nu, Natanael Caná Galilea awa nuiya, Zebedeo uchijí aidau, nuigtú jimag Jesusa jintintaiji aidau batsataidau.   <span class="verse" id="V3">3&#160;</span>Nuninamunum Simón Pedro chichaak: —Namakan maatjai, tau. Tutai, ditashkam: —Jutiijai wegagmi, tusag barcanum egkemjag weajui, nunik nu kashia duik makichkish maachajui.   <span class="verse" id="V4">4&#160;</span>Nunikag yamá tsawaig, Jesús kuchanum uwetus wajau, tujash jintintaiji aidauk, Jesusapi tichajui.   </div><div class='p'> <span class="verse" id="V5">5&#160;</span>Nuniai Jesús: —Uchig aidauh, ¿makichik namakkesh maachugmek? tau.  </div><div class='p'>Tama dita aiinak: —Atsah, tiajui.   </div><div class='p'> <span class="verse" id="V6">6&#160;</span>Tiagtai Jesús chichaak: —Redjum barcanum untsuja atú ajugtajum, dutikakjum achiktatjume, tama ajugkajui dutikam kuashat namak chimpimkamtai jiiktakamag tujinkajui.   <span class="verse" id="V7">7&#160;</span>Nunitai Jesusa jintintaiji anetaijiya nu Pedron chichajak: —¡Auk Apu Jesusai! tau.  </div><div class='p'>Tabaun Pedro antamuik awimaku asa jaanchjin nugkujui, nunik tseke namaká iyagkui.   <span class="verse" id="V8">8&#160;</span>Nuniai tikich jintintaiji aidauk barcanum anumkaju rednum namak chimpimkaun japisag, cien metros tumain yujau asag.   <span class="verse" id="V9">9&#160;</span>Nunik kukag jiinkamag jii ikapagbaunum, makichik namak pagjai jiyamun wainkajui.   <span class="verse" id="V10">10&#160;</span>Dutikainai Jesús chichaak: —Namak achikujum nu ujumak itatajum, tiuwai.   </div><div class='p'> <span class="verse" id="V11">11&#160;</span>Tutai Simón Pedro barcanum egkemjau, nunik retan kukag jiikiu, namak muun aidau ciento cincuenta y tresa imaan piyakun, imaan chimpimkauwaitkush rednak ichigchauwai.   <span class="verse" id="V12">12&#160;</span>Nunikmatai Jesús chichaak: —Tantajum yuwatajum, tiuwai.  </div><div class='p'>Makichkish jintintaiji aina duka iniaschajui: ¿Amesh yaitpa? tusag, wagki Apu Jesusan dekaidau asag.   <span class="verse" id="V13">13&#160;</span>Nuna tii, Jesús jegantá, pagkan juki tinamak, dutiksag namaknashkam tinamkauwai.   </div><div class='p'> <span class="verse" id="V14">14&#160;</span>Nunak Jesusak jakau nantakí kampatuma jui jintintaiji aidaun wantintukui.   </div><div class='s'>Jesús Pedron kampatumá iniasbau </div> <div class='p'> <span class="verse" id="V15">15&#160;</span>Yujumak yuwá nagkankamunum Jesús, Simón Pedron iniak: —Simón, Jonasa uchijiyah, ¿minash jujú aina juna nagkaesauk anentam? tau.  </div><div class='p'>Tama Pedro ayaak: Ehé Apuh, ame wi aneajam duka dekagtame.  </div><div class='p'>Tutai Jesús chichajak: Uwig midau aina nu kuitamkata, tau.   </div><div class='p'> <span class="verse" id="V16">16&#160;</span>Tusa awentsag iniak: Simón, Jonasa uchijiyah, ¿minash anenmek? tau.  </div><div class='p'>Tama Pedro ayaak: Ehé Apuh, ame wi aneajam duka dekagtame, tau.  </div><div class='p'>Tutai Jesús chichajak: Uwig midau aina nu ayujata, tau.   </div><div class='p'> <span class="verse" id="V17">17&#160;</span>Tusa kampatuma juna iniak: Simón, Jonasa uchijiyah, ¿minash anenmek? tau.  </div><div class='p'>Tama Pedro wake besekú, kampatuma juish: ¿Anenmek? tabau asa. Nunik Pedro ayaak: —Apuh, amek ashí dekame, wi dekaskenum aneajam duka, tau.  </div><div class='p'>Tama Jesús ayaak: Uwig midau aina nu kuitamkata.   <span class="verse" id="V18">18&#160;</span>Dekas tajame, amek aan datsauch asamek, amek nugkujam ame wakegamunum wejakuitme; tujash muuntuch wajastatam nuig, kuntujum dakuekamin tikich anugtamjagtinai, dutijama ame wakegachbaunum jujamkiag etabiagtinai, tiuwai.   </div><div class='p'> <span class="verse" id="V19">19&#160;</span>Nunak Pedro wajuk maam atinaita nuna ujaak tiuwai. Nuna tii: —¡Nemagtukta! tiuwai.   </div><div class='s'>Jesusa aneetaiji pachisa chichasbau </div> <div class='p'> <span class="verse" id="V20">20&#160;</span>Tima Pedro ayampá niimkamá, Jesusa jintintaiji niina aneetaijiya nu, agkú yuwamunum niiní ayaumas ekeemas: —Apuh, ¿yaita amina sujupaktinush?, tusa iniasua nu minittaman wainkau.   </div><div class='p'> <span class="verse" id="V21">21&#160;</span>Nuna Pedro wainak, Jesusan iniak: —Apuh, ¿jusha wajukatnaita? tau.   </div><div class='p'> <span class="verse" id="V22">22&#160;</span>Tama Jesús ayaak: Wi wakegaknuk nigka iwaaku pujaig taatin atajai tumainaitjai. ¿Wagka amesh dusha uyumame? Amek tutsuk nemagtukta, tiuwai.   </div><div class='p'> <span class="verse" id="V23">23&#160;</span>Nunú tibauwa nunak yachi aidau nu jintintaiya nunak jakashtinai tine tabaun antujajui; tujash Jesusak, jakashtinai tichauwai: Wi wakegaknuk iwaku pujaig taatin atajai tumainaitjai. ¿Wagka amesh dusha uyumame? tiuwai.   </div><div class='p'> <span class="verse" id="V24">24&#160;</span>Junak Jesusa dekas jintintaiji aajakua nunú, ashí ni wainkamujinak etsejak dekaske tusa agajui. Dutikamu asamtai dekaskeapi tuinaji.   </div><div class='p'> <span class="verse" id="V25">25&#160;</span>Jesús takasbauwa duka shiig kuashtai, nunú makí makichik pachisa agamak, ju nugka juig ayatak papikes piyakaintai.  </div><div class='p'>Aatus atí.  </div><ul class='tnav'>
<li><a href='index.htm'>Juan</a></li>
<li><a href='JHN20.htm'>&lt;</a></li>
<li><a href='JHN.htm'>21</a></li>
<li><a href='ACT01.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
