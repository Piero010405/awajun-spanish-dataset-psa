<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Marcos 16</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/MRK16.htm" />
</head>
<body>
<ul class='tnav'>
<li><a href='index.htm'>Marcos</a></li>
<li><a href='MRK15.htm'>&lt;</a></li>
<li><a href='MRK.htm'>16</a></li>
<li><a href='LUK01.htm'>&gt;</a></li>
</ul>
<div class="main">
 
<div class='chapterlabel' id="V0"> 16</div><div class='s'>Jesús nantakbau </div> <div class='r'>(Mt. 28.1-10; Lc. 24.1-12; Jn. 20.1-10)  </div><div class='p'> <span class="verse" id="V1">1&#160;</span>Tsawan ayamtai nagkaemakmatai María magdalanmaya, tikich María Jacobo dukují nuigtú Salomé aatus, pegkeg kugkuinun sumakaju, Jesús ukusbaunum wegag Jesusa iyashin ukatkagtatus.   <span class="verse" id="V2">2&#160;</span>Nunikag tumig tsawaju asamtai, shiig kashikmas Jesús ukusbaunum wegaju, etsa jiiniu ai.   <span class="verse" id="V3">3&#160;</span>Nunik weenak pempeentunikiag:  </div><div class='p'>—¿Yaki eketjamkati ukumatai waitainum kaya aputuamuwe nunash?, tudayinau.   </div><div class='p'> <span class="verse" id="V4">4&#160;</span>Tujash jegaantag diikmá, kaya shiig muun aputukbauk ekekam atatman wainkajui.   <span class="verse" id="V5">5&#160;</span>Nunik ukumatain utuawag diikmag, untsugnumanini aents datsauch jaanch puju esagman nugkuaju ekeemtatman wainkag ishamkaju.   <span class="verse" id="V6">6&#160;</span>Nuniagtai nunú chichajak:  </div><div class='p'>—Ishamkaigpajum, atumek Jesús nazaretnumian achijagma nu egagme, duka nantakne, juwig atsawai, anui ukusagma nunú diistajum.   <span class="verse" id="V7">7&#160;</span>Tujash wejum niina jintintaiji aidau nuigtú Pedroshkam ujaktajum. Nigka Galilea niiyá eemak wetatui, awi wainkagtatui ni tiuwa nunisag, tiuwai.   </div><div class='p'> <span class="verse" id="V8">8&#160;</span>Nu tima nuwa aidaushkam Jesús ukusbaunum jegantajuk ukuinak tupikakiaju, shiig senchi ishamkag kujaidau asag, makichik aentsnakesh ujakchajui.   </div><div class='s'>María Magdalanmaya Jesús wantintukbau </div> <div class='r'>(Jn. 20.11-18)  </div><div class='p'> <span class="verse" id="V9">9&#160;</span>Jesús tumigtin kashikmas nantakí dekatkauk María magdalanmaya wantintukui, ni siete iwanch jiijamu aajakua nuna.   <span class="verse" id="V10">10&#160;</span>Dutikam wee Jesusjai yujajakú aidau, wake besemag dekapenak buutú batsatun jegajua ujakajui.   </div><div class='p'> <span class="verse" id="V11">11&#160;</span>Tujash ditak, Jesusak iwaakuwe wi wainkamjai tusa ujainamash, dekaskeapi tuinachu.   </div><div class='s'>Jesús ni jintintaiji jimag wantintukbau </div> <div class='r'>(Lc. 24.13-35)  </div><div class='p'> <span class="verse" id="V12">12&#160;</span>Nuigtushkam ni jintintaiji jimag ajanum wetainum jintá wetatman tikichia nunin wajas wantintuku.   <span class="verse" id="V13">13&#160;</span>Dutika wantintukam ditashkam tikich batsatun jegajiag ujakaju; tuinamash ditanash dekaskeapi tichajui.   </div><div class='s'>Jesús apóstol aidau dutikatnuji tibau </div> <div class='r'>(Mt. 28.16-20; Lc. 24.36-49; Jn. 20.19-23)  </div><div class='p'> <span class="verse" id="V14">14&#160;</span>Inagnamunum once aina nunú mesanum pekajun wantintuku, nunik dekaskeapi tuinachu asamtai kakaakan chichagkauwai, nantakiu wainkau aidau ujamash dekaskeapi tichaju asagmatai.   </div><div class='p'> <span class="verse" id="V15">15&#160;</span>Nuna tii chichajak: “Ashí nugkanum wetajum, nunikjum yamajam chichama ju ashí aents aidaunum etsegkatajum.   <span class="verse" id="V16">16&#160;</span>Dekaskeapi tuidauk yamimagtinme nuninak uwemjatnume; untsu dekaskeapi tuinachuk, bakumagtinai.   <span class="verse" id="V17">17&#160;</span>Dekaskeapi tuina duke ju wainchatai aina nunak dutikawagtinai: mina daajui iwanch aidaun jiinak, yamajam chicham chichashtainash chichagtinai;   <span class="verse" id="V18">18&#160;</span>dapi achiam esaimash, jatai egketuamun umuinakush jakashtin ainawai. Jau aidaunash ditá uwejin achikag etsagaidiagtinai”, tiuwai.   </div><div class='s'>Jesús nayaimpinum wakitkimu </div> <div class='r'>(Lc. 24.50-53; Tak. 1.6-11)  </div><div class='p'> <span class="verse" id="V19">19&#160;</span>Apu Jesús nuna tusa inagnak, nayaim weak takuniuwai; nunik Apajuí untsujin ekeemsauwai.   <span class="verse" id="V20">20&#160;</span>Tuja ditashkam jiinjag ashí yantamnum etsejuidau, nuniagtai Apu Jesús chicham etsegbaunash aents aidaush dekaskeapi titinme tusa wainchatai aidau iwainamunmash yaigkui.  </div><div class='p'>Aatus atí.  </div><ul class='tnav'>
<li><a href='index.htm'>Marcos</a></li>
<li><a href='MRK15.htm'>&lt;</a></li>
<li><a href='MRK.htm'>16</a></li>
<li><a href='LUK01.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
