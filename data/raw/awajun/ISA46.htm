<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Isaías 46</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ISA46.htm" />
</head>
<body>
<ul class='tnav'>
<li><a href='index.htm'>Isaías</a></li>
<li><a href='ISA45.htm'>&lt;</a></li>
<li><a href='ISA.htm'>46</a></li>
<li><a href='ISA49.htm'>&gt;</a></li>
</ul>
<div class="main">
 
<div class='chapterlabel' id="V0"> 46</div><div class='s'>Babilonianmaya aidaun apajuímtaiji aina nujai diismak Apajuí ima senchigtinai </div> <div class='q'> <span class="verse" id="V1">1&#160;</span>Isaías chichaak:  </div><div class='q'>“Babilonianmaya aidaun apajuímtaiji Bel, Nebo,  </div><div class='q'>aina duka winchainag, nugka iyainawai.  </div><div class='q'>Tuja babilonianmaya aidauk,  </div><div class='q'>kuntin waji pataja jutai aidaunum dita  </div><div class='q'>apajuímtaiji aidaun patajag yajumainak,  </div><div class='q'>kijin asamtai kuntinjin waitkainawai.   </div><div class='q'> <span class="verse" id="V2">2&#160;</span>Nunik kijimainak nugka tukumak iyaak  </div><div class='q'>ajuajam ayamjumamainchau asag tsainak ajapnainawai.  </div><div class='q'>Nunin asagmatai tikich nugkanum yajumainawai”, tiuwai.   </div><div class='b'> &#160; </div> <div class='q'> <span class="verse" id="V3">3&#160;</span>Tuja Apajuí chichaak:  </div><div class='q'>“Jacob wegantu, Israel aents iwaku batsatutijum antuktajum:  </div><div class='q'>Wi atumnak eke akiintsugminig uchi pagkusa  </div><div class='q'>kuitamaina numamtuk kuitamkauwaitjime.   </div><div class='q'> <span class="verse" id="V4">4&#160;</span>Tuja atum múuntuch wajasjum jempejuja pujakjuminish,  </div><div class='q'>wi atumin najadau asan, yamai kuitamjim dutiksanuk kuitamkan  </div><div class='q'>uwemtijatnaitjime.   </div><div class='b'> &#160; </div> <div class='q'> <span class="verse" id="V5">5&#160;</span>“Wijai betek tikichik makichkish atsawai.  </div><div class='q'>Witjai tikich aina nuna nagkaesaunuk.   </div><div class='q'> <span class="verse" id="V6">6&#160;</span>Tuja awai aents kuashat oron, platan ikaunbau.  </div><div class='q'>Dutika ikaunamtai aents wainka apajuímtain  </div><div class='q'>dakumak najanin najanamtai,  </div><div class='q'>emematmi tusag nunú aentsun egainawai.   </div><div class='q'> <span class="verse" id="V7">7&#160;</span>Tuja nuna najanamtai, yanaki jukiag  </div><div class='q'>tuwi pujustatua nuwi ejegan apujuinawai,  </div><div class='q'>dutika apujkim makichkish buchittsuk pujawai.  </div><div class='q'>Nunik pujaun yaimpakti tusag,  </div><div class='q'>senchi untsukag segamash makichkish ayatsui,  </div><div class='q'>tuja waituinak nii ayamjutpakti tusa segamash  </div><div class='q'>makichkish ayamjumaitsui.   </div><div class='q'> <span class="verse" id="V8">8&#160;</span>Pegkegchaun takau aidauwah,  </div><div class='q'>juju adeagtajum, nuniakjum shiig anentaimjatajum,   </div><div class='q'> <span class="verse" id="V9">9&#160;</span>yaunchuk waji aidau nagkaemajua nunú adeagtajum,  </div><div class='q'>witjai Apajuínuk tikichik atsawai;  </div><div class='q'>witjai Apajuínuk, tikich wijai betekak makichkish atsawai.   </div><div class='q'> <span class="verse" id="V10">10&#160;</span>Tuja tsawan nagkanbaush wajuk atinaita nunak  </div><div class='q'>wika yaunchuk nagkamsan dekajai,  </div><div class='q'>tuja atakea duish  </div><div class='q'>waji nagkaemagtinaita nunashkam etsegjai.  </div><div class='q'>Wi wajina dutikatag tusanua wakegaja nunak  </div><div class='q'>wika imatiksanuk uminaitjai.   </div><div class='q'> <span class="verse" id="V11">11&#160;</span>Makichik aentsun tikich nugkanmayan  </div><div class='q'>etsa minitaiya nuwiyan untsukmajai,  </div><div class='q'>duka tuke chuwagjai betek atushtanmaya minittawai,  </div><div class='q'>nigka wi tabaun umiktatui.  </div><div class='q'>Tuja wi nuna dutikatin atajai tusan tiuwaitag nunak  </div><div class='q'>nii imatiksag umiktatui.  </div><div class='q'>Wi dutikatnujun chichaman umikuitag nunak tuke umiktatjai.  </div><div class='q'>Nunak dekas uminkatnun tajai.   </div><div class='q'> <span class="verse" id="V12">12&#160;</span>Chichaman antakchau, intimkiu aidautijum  </div><div class='q'>anentaimsajum, iik wamak agkanmagashtin  </div><div class='q'>ainaji tusajum tautijum, wi tajim nunú antuktajum.   </div><div class='q'> <span class="verse" id="V13">13&#160;</span>Wi atumnak wamak agkanmitkattajime,  </div><div class='q'>nunak shiig wamak dutikattajai.  </div><div class='q'>Tuja Jerusalégnum aents aidau batsata  </div><div class='q'>nunak wi ayamjukan agkanmitkattajai.  </div><div class='q'>Mina imanjua duka Israel aents aidaunum atatui”,  </div><div class='q'>tiuwai Apajuí.   </div><ul class='tnav'>
<li><a href='index.htm'>Isaías</a></li>
<li><a href='ISA45.htm'>&lt;</a></li>
<li><a href='ISA.htm'>46</a></li>
<li><a href='ISA49.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
