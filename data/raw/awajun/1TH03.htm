<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 1 Tesalonicenses 3</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/1TH03.htm" />
</head>
<body>
<ul class='tnav'>
<li><a href='index.htm'>1 Tesalonicenses</a></li>
<li><a href='1TH02.htm'>&lt;</a></li>
<li><a href='1TH.htm'>3</a></li>
<li><a href='1TH04.htm'>&gt;</a></li>
</ul>
<div class="main">
 
<div class='chapterlabel' id="V0"> 3</div><div class='p'> <span class="verse" id="V1">1&#160;</span>Nuadui, katsunmainchau dekapeau asaja, Atenas juakmi timaiji,   <span class="verse" id="V2">2&#160;</span>nuniaku iina yachi Timoteon awemabiaji, Apajuí takaju asa yamajam chicham Cristo pachisa etsegbaunum yaimpauwa nuna, atum dekaskeapi tajum nuig ebetmamjatajum tusa ichichtamjatnume tusan,   <span class="verse" id="V3">3&#160;</span>makichkikesh nunú waitiamu aina nujai pachimdaekainum tusan. Tujash atumek dekagme nunú wají aina nuig waitmainaitag duka.   <span class="verse" id="V4">4&#160;</span>Nuigtushkam atumjai pujuyag dui emtikan ujayajime, jutiik waittsatin ainaji tusan, duka nunisag nagkaetamjume yamai wainjum nunú.   <span class="verse" id="V5">5&#160;</span>Nuadui katsunmainchau dekapeau asan, awemabiajai atum dekaskeapi tajum nuna dekaati tusan, pegkegchaunum dekapkagtina nu pegkegchaun takamtiksachajeash tusan, nunikmatai ii takasbauwa nu wainak juakai tabaunum.   </div><div class='p'> <span class="verse" id="V6">6&#160;</span>Tujash Timoteo atuminia wakitki jutiiní taa, yamajam chicham pegkeg aidaun atum dekaskeapi tajum nuna, nuigtú anentak ajutjamjum nunashkam; jutii shiig anenkagtusjum waijatkatasajum tuke pachijatjum nunash ujapakagmayi, jutii atum wainkatasa wakegag nunisjumek atumesh wakegajum nuna.   <span class="verse" id="V7">7&#160;</span>Nuadui yatsug aidauh, ashí atsumamu nuigtú kuashat waitiamu ajutjamaina duka, atum dekaskeapi tabauk nunisjumek pujamu antuka ichichmamjabiaji.   <span class="verse" id="V8">8&#160;</span>Atum Apu Jesusaig ebetmamjajum pujamu dekaawaja shiig yantsaptugmaiji.   <span class="verse" id="V9">9&#160;</span>Dusha, ¿wajuk Apajuish see tumainaita atum pachisaish, niina eemtin ashí shiig aneamu egketkagtajum dusha?   <span class="verse" id="V10">10&#160;</span>nuniau asaja tsawai kashijai Apajuí shiig senchi segaji, atumin ataktú igkugkan wainkatasan, nunikan atum dekaskeapi tayatkujum ashí nuniachbau ajutjamkujaish yaigtasan.   </div><div class='p'> <span class="verse" id="V11">11&#160;</span>Wakegainaji Apajuí iina Apají, Apu Jesusjai jutii atumiin minimaina nunash umigtamkati tusaja.   <span class="verse" id="V12">12&#160;</span>Apu Jesús sujamsatnume aan nagkaemasjum ashí tikich aidaujaish pempeentuniki aneenita nuna, jutii atum aneajim aikasag,   <span class="verse" id="V13">13&#160;</span>atumi anentaiminish ebetmamjau, makichkish nuninai tumainchau pegkejam iina Apají Apajuiya nuna emtinish atajum, Apu Jesús niina aentsji pegkejam aidaujai minitna duish. Aatus atí.   </div><ul class='tnav'>
<li><a href='index.htm'>1 Tesalonicenses</a></li>
<li><a href='1TH02.htm'>&lt;</a></li>
<li><a href='1TH.htm'>3</a></li>
<li><a href='1TH04.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
