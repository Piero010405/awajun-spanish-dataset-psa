<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Mateo 4</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/MAT04.htm" />
</head>
<body>
<ul class='tnav'>
<li><a href='index.htm'>Mateo</a></li>
<li><a href='MAT03.htm'>&lt;</a></li>
<li><a href='MAT.htm'>4</a></li>
<li><a href='MAT05.htm'>&gt;</a></li>
</ul>
<div class="main">
 
<div class='chapterlabel' id="V0"> 4</div><div class='s'>Iwanch Jesusan pegkegchaunum dekapsamu </div> <div class='r'>(Mr. 1.12-13; Lc. 4.1-13)  </div><div class='p'> <span class="verse" id="V1">1&#160;</span>Nunikmatai Wakaní Pegkeji Jesusan juki emauwai uwegshunum, Iwanch<a href="#FN1" class="notemark">*<span class="popup">“Iwanch” tawa nunak tuinayatak griego chichamnum “Diablo” tai, hebreo chichamnum “Satanás” tawai. “Diablo” tawa nunak “Tsanumkagtin” taku tawai. Tuja “Satanás” tawa nunashkam “Shiwag” taku tawai.</span></a> dekapsati tusa.   <span class="verse" id="V2">2&#160;</span>Dutikam cuarenta tsawai, cuarenta kashi, ayuná pujau asa, yapajuauwai.   <span class="verse" id="V3">3&#160;</span>Nunitai Iwanch Jesusa jegantun chichajak:  </div><div class='p'>—Ame dekas Apajuí Uchijiyaitkumek, ju kaya aina jujú pag najankam yuakia, tau.   </div><div class='p'> <span class="verse" id="V4">4&#160;</span>Tama Jesús ayaak:  </div><div class='p'>—Agagbau awai: “Aentsuk imá pagjaigkik pujumaitsui, ashí chicham Apajuí wenin jiina nujai pujumainai” tawai, tiuwai.   </div><div class='p'> <span class="verse" id="V5">5&#160;</span>Timatai, Iwanch Jesusan yaakat pegkejam Jerusalegka nui emauwai, dutika jega Apajuí ememattai jegamkamunum yakí nagkatkamunum iwaká awajus,   <span class="verse" id="V6">6&#160;</span>chichajak:  </div><div class='p'>—Ame dekas Apajuí Uchijiyaitkumek tsekem iyata, wagki agagbau awai:  </div><div class='q'>“Apajuí ángel aidaun awetugmattawai, dutikam dita achigmakagtatui kayá tukumkai tusa” tiuwai.   </div><div class='p'> <span class="verse" id="V7">7&#160;</span>Tama Jesús ayaak:  </div><div class='p'>—Dushakam agagbau awai: “Amina Apujum Apajuiya nu pegkegchaunum dekapsatasamek wakeyipa” tawai, tiu.   </div><div class='p'> <span class="verse" id="V8">8&#160;</span>Timatai nuigtú Iwanch Jesusan muja tsakajunum iwakui. Dutika ashí nugkanmaya yaakat aidau shiig wiakuch senchigtin aina nuna iwaintukui, nuigtú ashí nuna imanji aina nunashkam iwaintukui,   <span class="verse" id="V9">9&#160;</span>dutika chichajak:  </div><div class='p'>—Ashí junak amina amastajame tikishmajam emematjakminig, tau.   </div><div class='p'> <span class="verse" id="V10">10&#160;</span>Tama Jesús ayaak:  </div><div class='p'>—¡Wetá Iwanchih!<a href="#FN2" class="notemark">†<span class="popup">Diistá versículo 1.</span></a> agagbau awai: “Amina Apujum Apajuiya duke emematta, nuniakum imá nigki umigkata” tawai, tiu.   </div><div class='p'> <span class="verse" id="V11">11&#160;</span>Tima Iwanchik ukukiuwai. Nunikmatai ángel aidau kautuawajui kuitamkagtatus.   </div><div class='s'>Jesús Galileanum takatji nagkamamu </div> <div class='r'>(Mr. 1.14-15; Lc. 4.14-15)  </div><div class='p'> <span class="verse" id="V12">12&#160;</span>Jesús, Juagkan achikag egkeawaje tabaun antuk Galilea wakitkiuwai.   <span class="verse" id="V13">13&#160;</span>Tujash Nazaretak juwakchauwai, yaakat Capernaúm Galilea kuchajin uwetus awa nui jegaa pujusui, Zabulón, Neftalí aajakajua nuna nugke aajakua nui.   <span class="verse" id="V14">14&#160;</span>Aatus uminkauwai, yaunchuk profeta Isaías tibauwa nunú:   </div><div class='q'> <span class="verse" id="V15">15&#160;</span>“Zabulogka nugke nuigtú Neftalí nugke, nayantsa yantamen batsamin aidau, Jordagka amain batsamnushkam, Galilea judiochu aidau batsata dushakam;   </div><div class='q'> <span class="verse" id="V16">16&#160;</span>Aents aidau suwenum yujau agma nunú tsaaptinun wainkaje; tuja suwenum batsatunash tsaaptin etsantug wajantae”, tawai.   </div><div class='p'> <span class="verse" id="V17">17&#160;</span>Nui nagkama Jesús chichagkagtak: “Tudau takatak idaikujum pujutjum yapajiatajum, wagki Apajuí aentsnum inamjatta duka tikijuch wajasé”, tau.   </div><div class='s'>Jesús ni jintintaiji atinun cuatro namaká main aidaun yajuakbau </div> <div class='r'>(Mr. 1.16-20; Lc. 5.1-11)  </div><div class='p'> <span class="verse" id="V18">18&#160;</span>Jesús Galilea kuchajin wekaekamá Simón, Pedro daagtina nuna, ni yachi Andresjai namakan main asag retan kuchanum ajuntuinak yujattaman wainkau,   <span class="verse" id="V19">19&#160;</span>nunik Jesús chichajak:  </div><div class='p'>—Minitajum wi jintintuatjime, namak maatasa yujagjum anmamtuk, Apajuí chichame etsegkujum aents aidau minai ikautjin atajum tusan, tau.   </div><div class='p'> <span class="verse" id="V20">20&#160;</span>Nu tamawaik, ditá redjinak ukuinak niijai weajui.   </div><div class='p'> <span class="verse" id="V21">21&#160;</span>Nunik Jesús machik kuwaesag wekamá, Jacobon yachijai Juagjai, apají Zebedeo aatus barcanum chimpimas redjin apijuinak chimpimtatman wainak, ditanash Jesús untsukú.   </div><div class='p'> <span class="verse" id="V22">22&#160;</span>Tamawaik ditashkam:  </div><div class='p'>—Barcanak ukuinak, apajinashkam ukukiag Jesusjai weajui.   </div><div class='s'>Jesús Galilea chichagkagtaku jau aidau etsagakbau </div> <div class='r'>(Lc. 6.17-19)  </div><div class='p'> <span class="verse" id="V23">23&#160;</span>Jesusak ashí Galilea nugkanum wekaegas, jega ditá ijuntai aidaunum wayá jintinkagtau, nuniak yamajam chichaman Apajuí inabaujiya nuna pachis etseju nuniak ashí jatai jau aidaunash nuigtú najaibau aidaunashkam etsagau.   <span class="verse" id="V24">24&#160;</span>Nu dutikamua duka ashí Sirianmag antuekauwai nunikmatai itajuidau ashí jatai jau aidaun, nuigtú pegkegchau ajamu waituidaun, wakan pegkegchau egkemtuamunash, kukujiyai jau aidaun, pimpijú aidaunashkam, dutikam Jesuschakam ashí etsagakui.   </div><div class='p'> <span class="verse" id="V25">25&#160;</span>Nunitai kuashat aents aidau galileanmaya, decapolisnumia, jerusalegnumia, judeanmaya nuigtú Jordagkan amain batsamin aidaush Jesusan saetuidau.   </div><ul class='tnav'>
<li><a href='index.htm'>Mateo</a></li>
<li><a href='MAT03.htm'>&lt;</a></li>
<li><a href='MAT.htm'>4</a></li>
<li><a href='MAT05.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V1">4:1</a>
<span class="ft">“Iwanch” tawa nunak tuinayatak griego chichamnum “Diablo” tai, hebreo chichamnum “Satanás” tawai. “Diablo” tawa nunak “Tsanumkagtin” taku tawai. Tuja “Satanás” tawa nunashkam “Shiwag” taku tawai.</span></p>
<p class="f" id="FN2"><span class="notemark">†</span><a class="notebackref" href="#V10">4:10</a>
<span class="ft">Diistá versículo 1.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
