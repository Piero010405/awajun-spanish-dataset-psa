<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Proverbios 7</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/PRO07.htm" />
</head>
<body>
<ul class='tnav'>
<li><a href='index.htm'>Proverbios</a></li>
<li><a href='PRO06.htm'>&lt;</a></li>
<li><a href='PRO.htm'>7</a></li>
<li><a href='PRO08.htm'>&gt;</a></li>
</ul>
<div class="main">
 
<div class='chapterlabel' id="V0"> 7</div><div class='s'>Nuwa aishin pegkegchau takajin aidau ujaamu </div> <div class='q'> <span class="verse" id="V1">1&#160;</span>¡Uchuchih, mina chichameg umikta,  </div><div class='q'>mina chichameg umiktin agagbauwa nunú  </div><div class='q'>shiig aneaku ata!   </div><div class='q'> <span class="verse" id="V2">2&#160;</span>Mina chichameg umiktin  </div><div class='q'>agagbau aina nunú umikta;  </div><div class='q'>dutikakum amina jiim kuitamainaitam imatiksam kuitamkata,  </div><div class='q'>nuniakum iwaku pujuttame.   </div><div class='q'> <span class="verse" id="V3">3&#160;</span>Amina tsajam uwegmin jigka nenau ata,  </div><div class='q'>anentaimin kajimatmainchau, aneaku ata.   </div><div class='q'> <span class="verse" id="V4">4&#160;</span>Unuimata duka amina umaimijai betek emata,  </div><div class='q'>tuja yachameta nunú amina kumpajum emata.   </div><div class='q'> <span class="verse" id="V5">5&#160;</span>Tuja nuwa aishin pegkegchaun takamjin,  </div><div class='q'>pegkegchin chichagtamak,  </div><div class='q'>tsanuja pegkegchaun takamtiksai tusa,  </div><div class='q'>unuimata nunú ayamjutpaktatui.   </div><div class='b'> &#160; </div> <div class='q'> <span class="verse" id="V6">6&#160;</span>Makichik tsawantai jeganum  </div><div class='q'>niimtai ujaimunum wi niimkun wajayajai.   </div><div class='q'> <span class="verse" id="V7">7&#160;</span>Nunika niimku wajai,  </div><div class='q'>uchi datsa imanik jintiag  </div><div class='q'>anentaimkachu aidau yujainamunum,  </div><div class='q'>nuwi makichik datsauch nuni nagkaemas  </div><div class='q'>shiig esegag anentaimkachun wainkabiajai.   </div><div class='q'> <span class="verse" id="V8">8&#160;</span>Nunú uchik jinta aintug juwaki,  </div><div class='q'>jinta tuniakbaunum jeganta  </div><div class='q'>nunú nuwa jeega nuni wemayi.   </div><div class='q'> <span class="verse" id="V9">9&#160;</span>Nuniaig etsa akaemayi,  </div><div class='q'>nuniak suwe wemayi.   </div><div class='q'> <span class="verse" id="V10">10&#160;</span>Nuniai nuwa akika dutiktai iwagmamin  </div><div class='q'>aina nujai betek, makichik nuwa iwagmamjau,  </div><div class='q'>pegkegchaun takamin asa  </div><div class='q'>nunú anentaiyai jiinkibi uchin igkugtatus.   </div><div class='q'> <span class="verse" id="V11">11&#160;</span>Nunú nuwak setakchau datsantainkachu,  </div><div class='q'>tuja emetnag jeen titu pujuchu,   </div><div class='q'> <span class="verse" id="V12">12&#160;</span>jinta ain wekayin, tuja plazanum,  </div><div class='q'>jinta tuniakunum aents nagkaebaun igkug,  </div><div class='q'>pegkegchau takamtiksatatus wekayin.   </div><div class='q'> <span class="verse" id="V13">13&#160;</span>Nunin asa nunú uchi wetatman  </div><div class='q'>pagkuk saukua ajantsuk chichajak:   </div><div class='q'> <span class="verse" id="V14">14&#160;</span>“Wi mina apajuímtaiju  </div><div class='q'>emematkun kuntinun maamua  </div><div class='q'>nuna nejen ajamsatjame.  </div><div class='q'>Wi dutikatjai tibaugnak yamai betek umikjai.   </div><div class='q'> <span class="verse" id="V15">15&#160;</span>Nuadui amina igkugtasan jiinkijai,  </div><div class='q'>amina wainkatasan shiig senchi  </div><div class='q'>egamjam nuna yamai igkugjame.   </div><div class='q'> <span class="verse" id="V16">16&#160;</span>Mina pegakjui,  </div><div class='q'>colcha egiptunmaya lino  </div><div class='q'>pegkeg najanamun ainkamjai,   </div><div class='q'> <span class="verse" id="V17">17&#160;</span>dutikan kugkuin pegkeg mirra,  </div><div class='q'>áloe, canela aidauwai ukatkamjai.   </div><div class='q'> <span class="verse" id="V18">18&#160;</span>Wayata nunikamin ii wakegamu a aniakua tuke tsawampagmi.   </div><div class='q'> <span class="verse" id="V19">19&#160;</span>Mina aishjuk atsawai;  </div><div class='q'>tikich nugkanum wemayi.   </div><div class='q'> <span class="verse" id="V20">20&#160;</span>Kuichkin aimak juki wemayi,  </div><div class='q'>nuadui wamkek tashtatui,  </div><div class='q'>nantu antumai taattawai”, tau.   </div><div class='b'> &#160; </div> <div class='q'> <span class="verse" id="V21">21&#160;</span>Tusa pegkegchin ima  </div><div class='q'>imatjakua wakemitkakmayi,   </div><div class='q'> <span class="verse" id="V22">22&#160;</span>dutikam buey maatasa  </div><div class='q'>juki ematiama numamtuk,  </div><div class='q'>tuja kuntin maatasa dakamtikamunum  </div><div class='q'>japa egkemkamtai,   </div><div class='q'> <span class="verse" id="V23">23&#160;</span>flechayai anentai ijutim  </div><div class='q'>jama numamtuk wajaktatus,  </div><div class='q'>tuja pishak achiktasa  </div><div class='q'>detua ukukbaunum awimpap  </div><div class='q'>jakattaja tusa dekachu asa,  </div><div class='q'>wemaina numamtuk nuwan pataetuk megkaekabi.   </div><div class='b'> &#160; </div> <div class='q'> <span class="verse" id="V24">24&#160;</span>Nunika megkaekatag tachakmek  </div><div class='q'>uchuchih, mina chichameg antukam umikta.   </div><div class='q'> <span class="verse" id="V25">25&#160;</span>Amek nunú nuwa duka  </div><div class='q'>anentaimtusmek diisaipa.  </div><div class='q'>Wagki nunú wekaetakum,  </div><div class='q'>amina pujutjumin megkaekaim.   </div><div class='q'> <span class="verse" id="V26">26&#160;</span>Nunú nuwa duka kuashat aentsun  </div><div class='q'>pegkegchaun takamtikas emegkawai.  </div><div class='q'>¡Nii emegkagbau aidauk shiig kuashtai!   </div><div class='q'> <span class="verse" id="V27">27&#160;</span>Tuja niina jeen wayamua duka  </div><div class='q'>jaka megkaemaina nujai betekai.   </div><ul class='tnav'>
<li><a href='index.htm'>Proverbios</a></li>
<li><a href='PRO06.htm'>&lt;</a></li>
<li><a href='PRO.htm'>7</a></li>
<li><a href='PRO08.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
