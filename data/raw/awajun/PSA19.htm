<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Salmos 19</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/PSA019.htm" />
</head>
<body>
<ul class='tnav'>
<li><a href='index.htm'>Salmos</a></li>
<li><a href='PSA016.htm'>&lt;</a></li>
<li><a href='PSA.htm'>19</a></li>
<li><a href='PSA022.htm'>&gt;</a></li>
</ul>
<div class="main">
 
<div class='chapterlabel' id="V0"> 19</div><div class='s'>Apajuí imanjiya duka nii najankamu aina duwi dekanui </div> <div class='d'>David kantamamu </div> <div class='q'> <span class="verse" id="V1">1&#160;</span>Apajuí imanjiya nunak  </div><div class='q'>nayaimpia nunú ujajatui,  </div><div class='q'>nayaim wigkaya nunú wainku,  </div><div class='q'>dekas Apajuíyap najanauwaita taji.   </div><div class='q'> <span class="verse" id="V2">2&#160;</span>Tsawaiya nunú, kashia nujai,  </div><div class='q'>Apajuí imanjinak tuke etsejuinawai.   </div><div class='q'> <span class="verse" id="V3">3&#160;</span>Chichainachiatak,  </div><div class='q'>makichik chichamnakesh tuinachiatak,  </div><div class='q'>tuja chichamujigkesh antugchatayaitak,   </div><div class='q'> <span class="verse" id="V4">4&#160;</span>ashí nugka nagkatkamunum  </div><div class='q'>dita chichainamuk antugainawai.  </div><div class='q'>Tuja nayaimpinum etsa ekemsatnunak  </div><div class='q'>Apajuí umikui.   </div><div class='q'> <span class="verse" id="V5">5&#160;</span>Etsag nuwi eketu makichik aents  </div><div class='q'>yama nuwan nuwatuk  </div><div class='q'>nii kanutaijin pujau  </div><div class='q'>jiinama numamtuk kashikmas jiinui.  </div><div class='q'>Nunik jiinki aents  </div><div class='q'>tupikain uminas shiig aneas  </div><div class='q'>wemaina numamtuk weawai.   </div><div class='q'> <span class="verse" id="V6">6&#160;</span>Nunik nayaim tikich yantamnumia etsa jiinki,  </div><div class='q'>tentea wea weakua,  </div><div class='q'>yaja tikich yantamnum jegaa kintamui.  </div><div class='q'>Nuadui etsa etsantun uwemtumainuk makichkish atsawai.   </div><div class='b'> &#160; </div> <div class='q'> <span class="verse" id="V7">7&#160;</span>Tuke Pujuun chichamega duka  </div><div class='q'>yamajam pujutan sukagtau asa, shiig pegkejai.  </div><div class='q'>Tuke Pujuun chichamega duka  </div><div class='q'>waitchauwai, shiig dekaske,  </div><div class='q'>wagki nunú aents  </div><div class='q'>kakagchauchin unuidau asa.   </div><div class='q'> <span class="verse" id="V8">8&#160;</span>Tuke Pujuun chichame  </div><div class='q'>umiktina duka pegkejai,  </div><div class='q'>anentainum dakujutan sukagtau asa.  </div><div class='q'>Tuke Pujuun chichame umiktina duka  </div><div class='q'>dekas shiig pegkeg tsaaptinun anentaimtikagtinai.   </div><div class='q'> <span class="verse" id="V9">9&#160;</span>Tuke Pujuu puyatjusa  </div><div class='q'>umigbauwa duka shiig pegkejai,  </div><div class='q'>tuja nii chichamega dusha  </div><div class='q'>tuke megkaekashtinai.  </div><div class='q'>Tuke Pujuun chichame umiktina duka waitchauwai,  </div><div class='q'>dekaskenum ashí pegkejai.   </div><div class='q'> <span class="verse" id="V10">10&#160;</span>¡Nunú chichamak oro tsuwatjinchau  </div><div class='q'>shiig pegkeg akika nuna nagkaesauwai,  </div><div class='q'>tuja dapa yumiji yumimitu pegkejama  </div><div class='q'>nuna nagkaesau shiig pegkejai!   </div><div class='q'> <span class="verse" id="V11">11&#160;</span>Wika amina inakmetag duwi pegkegchaun takasai tujutu asa,  </div><div class='q'>amina chichamjumea nunú jintinjawai.  </div><div class='q'>Nunú chichaman umiauk shiig pujustinai.   </div><div class='b'> &#160; </div> <div class='q'> <span class="verse" id="V12">12&#160;</span>Makichik aentsuk niina tudaujinak  </div><div class='q'>nigki anentaimsag dekagmamaitsui.  </div><div class='q'>Nuadui, Tuke Pujuuwah,  </div><div class='q'>¡wi pegkegchaun takamsatjai tusan  </div><div class='q'>wakegachiatkun takamsamug aidaush tsagkugtugta!   </div><div class='q'> <span class="verse" id="V13">13&#160;</span>Tuja mina ememataijush emegkatjukta.  </div><div class='q'>Mina emematug wagagtuki, idaitusaipa.  </div><div class='q'>Aatsan wisha ibau tudau ajuta  </div><div class='q'>nuna agkanmagatjai.   </div><div class='b'> &#160; </div> <div class='q'> <span class="verse" id="V14">14&#160;</span>Tuke Pujuuwah, mina chichamjush  </div><div class='q'>mina anentaimtagjai,  </div><div class='q'>ame diismash pegkeg, wakemain ati.  </div><div class='q'>Chah, Tuke Pujuuwah,  </div><div class='q'>ametme mina ayamjutkam uwemtijinmek.   </div><ul class='tnav'>
<li><a href='index.htm'>Salmos</a></li>
<li><a href='PSA016.htm'>&lt;</a></li>
<li><a href='PSA.htm'>19</a></li>
<li><a href='PSA022.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
