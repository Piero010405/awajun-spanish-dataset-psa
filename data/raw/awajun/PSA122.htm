<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Salmos 122</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/PSA122.htm" />
</head>
<body>
<ul class='tnav'>
<li><a href='index.htm'>Salmos</a></li>
<li><a href='PSA121.htm'>&lt;</a></li>
<li><a href='PSA.htm'>122</a></li>
<li><a href='PSA124.htm'>&gt;</a></li>
</ul>
<div class="main">
 
<div class='chapterlabel' id="V0"> 122</div><div class='s'>Jerusalén kantamjuamu </div> <div class='d'>David Jerusalén wakatatus wesa shiig aneak kantamamu </div> <div class='q'> <span class="verse" id="V1">1&#160;</span>Tuke Pujuu jee pegkegma nuwi wemi  </div><div class='q'>tujutuinakui, wika shiig anebiajai.   </div><div class='q'> <span class="verse" id="V2">2&#160;</span>Jerusalégkah, yamai juwi waitinum kaunaji.   </div><div class='q'> <span class="verse" id="V3">3&#160;</span>Jerusalén yaaktamamua nuwi  </div><div class='q'>ashí tikich yaakat aidaushkam ijutkau ainawai.   </div><div class='q'> <span class="verse" id="V4">4&#160;</span>Ashí Israel aents Tuke Pujuun aentsji aidauk  </div><div class='q'>Jerusalén tuwainawai, Apajuín emematuinak,  </div><div class='q'>wagki nuwi Apajuí ememattajum  </div><div class='q'>tibau asag, nuna umiinak.   </div><div class='q'> <span class="verse" id="V5">5&#160;</span>Nuwi awai chicham inagnatai,  </div><div class='q'>tuja Davitan pujusa inamtaijishkam.   </div><div class='b'> &#160; </div> <div class='q'> <span class="verse" id="V6">6&#160;</span>Nuadui: “Jerusalégkah,  </div><div class='q'>aminak utugchatak atsugtamti;  </div><div class='q'>tuja amina anempaina dushakam  </div><div class='q'>agkan pujustinme.   </div><div class='q'> <span class="verse" id="V7">7&#160;</span>Yaakat peeja apakbauwa nuna initken  </div><div class='q'>aents batsata dushakam agkan,  </div><div class='q'>tuja jega apu pujusa inamtaijiya  </div><div class='q'>dushakam waitkaschamu ati”, titajum.   </div><div class='b'> &#160; </div> <div class='q'> <span class="verse" id="V8">8&#160;</span>Tuja mina yatsug aidaun  </div><div class='q'>kumpag aidaujai chichagkun:  </div><div class='q'>“Atumnash utugchatak atsugtamtinme”, tajai.   </div><div class='q'> <span class="verse" id="V9">9&#160;</span>Untsu Jerusalégkah,  </div><div class='q'>aminig pujut pegkeg ati tusa wakegajai,  </div><div class='q'>wagki Tuke Pujuu amina Apajuígmi  </div><div class='q'>jee pegkegma nunú au asamtai.   </div><ul class='tnav'>
<li><a href='index.htm'>Salmos</a></li>
<li><a href='PSA121.htm'>&lt;</a></li>
<li><a href='PSA.htm'>122</a></li>
<li><a href='PSA124.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
