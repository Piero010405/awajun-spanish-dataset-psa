<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 1 Corintios 12</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/1CO12.htm" />
</head>
<body>
<ul class='tnav'>
<li><a href='index.htm'>1 Corintios</a></li>
<li><a href='1CO11.htm'>&lt;</a></li>
<li><a href='1CO.htm'>12</a></li>
<li><a href='1CO13.htm'>&gt;</a></li>
</ul>
<div class="main">
 
<div class='chapterlabel' id="V0"> 12</div><div class='s'>Apajuí don aidau sukagtusbau </div> <div class='p'> <span class="verse" id="V1">1&#160;</span>Yatsug aidauh, wakannumian Apajuí don sukagta nuna pachis dekatnume tusan wakegajai.   </div><div class='p'> <span class="verse" id="V2">2&#160;</span>Atumek eke Cristo nemagtsuk batsamsagmek, wainmachujai betek apajuimtai dakumkamu chichachu aina nu emematujakuitjum duka dekagme.   <span class="verse" id="V3">3&#160;</span>Nuadui yamai dekaatajum, makichik aents Apajuí Wakaní chichamtikbauk, Jesusnak pegkegchauk chichagmaitsui. Tuja: “¡Jesusak Apui!” taushkam nigki tatsui, Wakaní Pegkeji chichamtikam tawai.   </div><div class='p'> <span class="verse" id="V4">4&#160;</span>Kuashat niimtin ainawai don aina duka; tujash Wakaní Pegkejiya duke nunak dutikawai.   <span class="verse" id="V5">5&#160;</span>Makí makichik niimtin takamainuk awai; tujash makichik Apua nudauk.   <span class="verse" id="V6">6&#160;</span>Apajuiya duke ashí wají aina nunak, ashí aentsun makí makichik niimtinun takamtikmaina duka.   <span class="verse" id="V7">7&#160;</span>Apajuik makí makichkitin Wakan takamtikagta nunak sukagtawai, tikich aidaujaish yainikti tabaunum.   <span class="verse" id="V8">8&#160;</span>Wakania duke sukagtawai yachameaja chichatan, nunú Wakania duke sukagtawai shiig dekaa chichata nunashkam;   <span class="verse" id="V9">9&#160;</span>tikichia nuna nu Wakania duke suwawai dekaskeapi tutan, nunú Wakania duke anenjauch aents jau etsagaumainnash suwawai,   <span class="verse" id="V10">10&#160;</span>tikichin aents dutikmainchau iwainaktinun, tikichin Apajuí tabaun etsegtuktinun, tikichin wakan etegja dekatan, tikichin ii chichashtai aidau chichatan, tikichin nunú chichatai etsegtuktinun.   <span class="verse" id="V11">11&#160;</span>Tujash ashí ju aina junak, Wakania duke nigki dutikawai, ni wajuk wakegawa nunak makí makichik dutiksag suwawai.   </div><div class='p'> <span class="verse" id="V12">12&#160;</span>Iina iyashí kuashat akanjamu akushkam makichik iyashke, jutiish Cristujaig betekaitji.   <span class="verse" id="V13">13&#160;</span>Nuadui ashí judío, griego, inaku waitkatai, agkan batsamin ainakuish makichik Wakania duik yamigbau ainaji, ashí nunú aidautik Wakan susamu ainaji.   </div><div class='p'> <span class="verse" id="V14">14&#160;</span>Iyashik makichkichui, kuashat ijutkamuji ajawai;   <span class="verse" id="V15">15&#160;</span>nuiya dawe tumainai: “Wika uwejchau asan iyashnumiachuitjai”, takush ¿iyashnumiachu asag tumainait?   <span class="verse" id="V16">16&#160;</span>Tuja kuwish tumainai: “Wika jiichu asan iyashnumiachuitjai”, takush ¿iyashnumiachu asag tumainait?   <span class="verse" id="V17">17&#160;</span>Nuniachkush ashí iyashia nu ayatak jiiketkuish ¿utusaya antumainaita? Tuja ashí iyashia nu ayatak antutaiya duke akuish ¿tuwí kugkuasa dekaptaish amainaita?   <span class="verse" id="V18">18&#160;</span>Tujash Apajuí, ashí ju iyashnum ijutkau aina nunak, ni wakegamujin diis makí makichik batsakui.   <span class="verse" id="V19">19&#160;</span>Ayatak iyashnum ijutkau aina duke agtaish ¿tuwí iyashish amainaita?   <span class="verse" id="V20">20&#160;</span>Dekaske, kuashtai iyashnum ijutkau aina duka, tujash iyashik makichki.   </div><div class='p'> <span class="verse" id="V21">21&#160;</span>Jiik, uwegnak: “Wika aminak atsumatsjame” tumaitsui. Aantsag buukshakam, dawenak: “Wika atumnak atsumatsjime” tumaitsui.   </div><div class='p'> <span class="verse" id="V22">22&#160;</span>Nunin ai iyashnum ijutkau aina nuiya, imanchau diyamua nu imá senchi atsumnawai.   <span class="verse" id="V23">23&#160;</span>Iyashnum ijutkau aina nuiya imanchau diyamua nu imá shiig kuitamnawai, tuja iyashnumia paan iwainamainchauwa duka shiig ejaká kuitamnawai,   <span class="verse" id="V24">24&#160;</span>untsu iyash paan iwainamain aidauk dutiknatsui. Apajuí, iyashnum ijutkau aina nuiya imanchau diyamua nuna dekas puyatjus diistinme tusa aikauwai,   <span class="verse" id="V25">25&#160;</span>nunidau asag iyashnumag kanakag achagti, nuninak makí makichik iyashnum ijutkau aina duka pempeentunisag yainiktinme tusa dutikauwai.   <span class="verse" id="V26">26&#160;</span>Aatus asamtai iyashnum ijutkau aina nuiya makichik waittaik, ashí iyashnum ijutkau aina dushakam waituinawai, antsag iyashnum ijutkau aina nuiya makichik puyatjusa kuitamjinig, ashí iyashnum ijutkau aina dushakam shiig aneenawai.   </div><div class='p'> <span class="verse" id="V27">27&#160;</span>Nunin asamtai, atumek Cristo iyashí ainagme nunin asajum makí makichik aidautigmek nunú iyashia nuwi ijutkau ainagme.   <span class="verse" id="V28">28&#160;</span>Apajuí iglesianum takasagtinun apusauwai dekatkauk: Apóstol aina nuna, profeta aidaun, maestro aidaun, aents dutikmainchaun iwainakagtin aidaun, aents jaidau etsagagtin aidaunash, yaimkatin aidaun, takatan diistin aidaun, chicham chichashtain chichaktin aidaunashkam.   <span class="verse" id="V29">29&#160;</span>Nunin asag ashí apostolak ainatsui, ashí profetakesh ainatsui, ashí maestrok ainatsui, antsag aents dutikmainchaunash ashí iwaidauk ainatsui.   <span class="verse" id="V30">30&#160;</span>Antsag aents jaina nuna etsagagtin aidauk ashí don susamu ainatsui, chicham chichashtainash ashí chichainatsui, nunú chichataish ashí etsegtin ainatsui.   <span class="verse" id="V31">31&#160;</span>Atumek don dekas iman aina nu jukitasajum imá senchi wakeejitajum.  </div><div class='p'>Tujash wi dekas shiig pegkeja nuna jintintuattajime.   </div><ul class='tnav'>
<li><a href='index.htm'>1 Corintios</a></li>
<li><a href='1CO11.htm'>&lt;</a></li>
<li><a href='1CO.htm'>12</a></li>
<li><a href='1CO13.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
