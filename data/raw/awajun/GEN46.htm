<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Génesis 46</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/GEN46.htm" />
</head>
<body>
<ul class='tnav'>
<li><a href='index.htm'>Génesis</a></li>
<li><a href='GEN45.htm'>&lt;</a></li>
<li><a href='GEN.htm'>46</a></li>
<li><a href='GEN47.htm'>&gt;</a></li>
</ul>
<div class="main">
 
<div class='chapterlabel' id="V0"> 46</div><div class='s'>Jacob Egipto nugkanum jegamu </div> <div class='p'> <span class="verse" id="V1">1&#160;</span>Israel niina wajiji aidaun niina tagkuji aidaujai yajuak wea weakua bershebanum jegauwai, nuwi jegaa Apajuí niina apaji Isaaka Apajuíjin emematak kuntinun maa nuna nejen ujumak apeauwai.<a href="#FN1" class="notemark">*<span class="popup">“Kuntinun maa nuna nejen ujumak apeauwai” tawa nunak “sacrifición” taku tawai. Juna Israel aents aidau kuntinun maawag nuna nejen ujumak, tuja wiyajinashkam apeawag tikich nuna neje ampinjaun ijunag yuujakajua nuna taku tawai.</span></a>   <span class="verse" id="V2">2&#160;</span>Dutika nuwi kanittaman Apajuí kajanum wantintuk niina daajin adaitus untsukui. Tusa untsuam nii ayaak:  </div><div class='p'>“Juwi pujajai, Apujuh”, tiuwai.   </div><div class='p'> <span class="verse" id="V3">3&#160;</span>Tutai Apajuí chichajak:  </div><div class='p'>“Witjai Apajuí amina apa Apajuíjinuk. Egipto nugkanum wetak ishamkaipa, awi pujusamin wi ame uchijum wegantunak shiig kuashat ikauntuktatjame.   <span class="verse" id="V4">4&#160;</span>Nuadui ame Egipto weam nunak wi uyuntsattajame, tuja wiki ame wegantu aidaunashkam Egipto batsatunak jiijan awagkitnaitjai. Tuja nuigtushkam ame eke jatsminig José kuitamjamkamtai pujusam jakattame”, tiuwai.   </div><div class='p'> <span class="verse" id="V5">5&#160;</span>Tusa tima kanag tsawag, Jacob bershebanmaya jiinki weuwai. Nunik wenak Israela uchiji aidau, niina apajin, ditá uchiji aidaun nuwe aidaujai aatus faraón carreta ditan yajuakti tusa ishitkamunum pekamiag shiyakajui.   <span class="verse" id="V6">6&#160;</span>Nunik shimak Jacob ashí yajumakui, nuniak nuigtushkam baka aidaunash, uwig aidaujaí Canaán pujusa uyujkamu aidaunak ashí yajuak Egipto nugkanum weuwai.   <span class="verse" id="V7">7&#160;</span>Tuja niina uchiji aidaush, nawanji aidaush, tijaji aishmag aidaush, nuigtu tijaji nuwa aidaushkam Jacob wetai ashí shiyakajui.   </div><div class='s'>Jacob wegantu aidau Egipto nugkanum shiyakagbau </div> <div class='p'> <span class="verse" id="V8">8&#160;</span>Juju ainawai Israel aents aidau Egipto nugkanum shiyakajua duka: Jacob niina uchiji aidaujai.  </div><div class='p'>Tuja Rubén aajakui iwai.   <span class="verse" id="V9">9&#160;</span>Untsu Rubénka uchiji aidauk: Hanoc, Falú, Hesrón, Carmí aatus aajakui.   </div><div class='p'> <span class="verse" id="V10">10&#160;</span>Tuja Simeógka uchiji aidauk: Jemuel, Jamín, Ohad, Jaquín, Sóhar, nuigtu Saúl canaágnumia nuwanum akiinauwa nunú aatus aajakui.   </div><div class='p'> <span class="verse" id="V11">11&#160;</span>Untsu Leví uchiji aidauk: Guersón, Quehat, Merarí aatus aajakui.   </div><div class='p'> <span class="verse" id="V12">12&#160;</span>Tuja Judá uchiji aidauk: Er, Onán, Selá, Fares, Zérah aatus aajakui. Tuja Er Onágjai Canaán nugkanum jakauwai. Untsu Faresa uchiji aidauk, Hesrón, Hamul aatus aajakui.   </div><div class='p'> <span class="verse" id="V13">13&#160;</span>Isacara uchiji aidauk: Tolá, Puvá, Job, Simrón aatus aajakui.   </div><div class='p'> <span class="verse" id="V14">14&#160;</span>Untsu Sabulógka uchiji aidauk: Séred, Elón, Jahleel aatus aajakui.   </div><div class='p'> <span class="verse" id="V15">15&#160;</span>Jacob niina nuwe Leayai Padán-aram nugkanum pujusa uchin akigkua duka, juju aajaku ainawai. Tuja niina nawanji Dinashkam. Nuwa aishmag aidaujai ashí ijumjamak, nii wegantu aidauk treinta y tres aents aajaku ainawai.   </div><div class='p'> <span class="verse" id="V16">16&#160;</span>Tuja Gad uchiji aidauk: Sefón, Haguí, Esbón Suní, Erí, Arodí, Arelí aatus aajakui.   </div><div class='p'> <span class="verse" id="V17">17&#160;</span>Untsu Asera uchiji aidauk: Imná, Isvá, Ishví, Berián nuigtu ditá umayi Sérah aatus aajakui. Untsu Beriá uchiji aidauk: Heber, Malquiel, aatus aajakui.   <span class="verse" id="V18">18&#160;</span>Tuja juju aajaku ainawai Jacob Zilpáyai uchi akigbau aina duka. Zilpá aajakui Labágka inake, nuna niina nawanji Lean susauwa nunú. Niina uchiji wegantu aidauk ashí ijumjamak dieciseis aajakui.   </div><div class='p'> <span class="verse" id="V19">19&#160;</span>Jacob niina nuwe Raquelai uchi akiamu aidauk: José, Benjamín aatus aajakui.   </div><div class='p'> <span class="verse" id="V20">20&#160;</span>José niina nuwe Asenatai Egipto nugkanum pujusa uchi akiamuk: Manasés, Efraín aatus aajakui. Asenatak aajakui sacerdote Potifera Onnumia aajakua nuna nawanji.   </div><div class='p'> <span class="verse" id="V21">21&#160;</span>Tuja Benjamígka uchiji aidauk: Bela, Béquer, Asbel, Guerá, Naamán, Ehi, Ros, Mupim, Hupim, Ard aatus aajakui.   <span class="verse" id="V22">22&#160;</span>Juju aajaku ainawai Jacob Raquelai akiamu aina nuna uchiji wegantu aidauk. Ashí ijumjamak catorce aajakui.   </div><div class='p'> <span class="verse" id="V23">23&#160;</span>Untsu Danka uchiji aidauk: Husim aajakui.   <span class="verse" id="V24">24&#160;</span>Tuja Neftalí uchiji aidauk: Jahseel, Guní, Jezer, Silem aatus aajakui.   <span class="verse" id="V25">25&#160;</span>Juju aajaku ainawai Jacob Bilháyai uchi akigbau aajakua duka. Bilhá aajakui Labágka inake, nuna niina nawanji Raquelan susauwa nunú. Niina uchiji wegantu aidau ashí ijumjamak, siete aents aajakui.   </div><div class='p'> <span class="verse" id="V26">26&#160;</span>Ashí aents Egipto nugkanum Jacobjai ijunag kaunau aina nuwiya ditá nuwe aidau dekapatsuk, aishmag aidauk dekaapamak sesenta y seis aents aajakui, ima dita wegantu aidauk.   <span class="verse" id="V27">27&#160;</span>José Egipto nugkanum pujusa uchi akiamua duka jimagchik aajakui, tuja nujai ashí ijumjamak Jacob wegantu aidauk setenta aents Egipto nugkanmak jegawajui.   </div><div class='p'> <span class="verse" id="V28">28&#160;</span>Nunik wesag Jacob, José ujakta nugka Goségnum pujai igkunkati tusa emtika Judán awemauwai. Nunik Goségnum jegawajun dekaa,   <span class="verse" id="V29">29&#160;</span>José niina inake aidaun inajui nii egkemja wetinjin carro umiktajum mina apajun igkugtajai tusa. Tusa tima umikagmatai, nuwi egkemag weuwai, nunik niina apajin minittaman igkugkui. Dutika igkug pagkuk wajas senchi buutú wajau.   <span class="verse" id="V30">30&#160;</span>Imanitai Israel Josén chichajak:  </div><div class='p'>“¡Jakautskait tuwamjame, tujash iwaku pujamin paan wainkajame, nuniku asan yamaik jaknush maak anentaimsan jakatjai!” tiuwai.   </div><div class='p'> <span class="verse" id="V31">31&#160;</span>Tusa tima José niina yachi aidaun niina apaji patayi aidaujai chichajak:  </div><div class='p'>“Wika yamaik wenu faraógka jegajuan, mina yatsug aidau nuigtu mina apag niina patayi aidaujai Canaágnum batsatu wijai pujustag tusag kaunawaje.   <span class="verse" id="V32">32&#160;</span>Nunik mininak ditá uwigji aidaun baka aidaujai, ashí ditá wajiji aidaunak yajuakag kaunawaje, ditak tuke uwijan kuitamin, nuigtu baka tsakapau ainawai tusan ujaktajai.   <span class="verse" id="V33">33&#160;</span>Tusa ujaka ai faraón untsugmakag: ‘¿Atumesh waji takata takau ainagme?’ tusa inimpakuig:   <span class="verse" id="V34">34&#160;</span>‘Ii aidautik uwig tsakapau ainaji, iina apachjishkam tagku tsakapajaku asagmatai’, titajum. Nuadui atumesh juju nugka Goségka juwi batsamsamnujum, wagki egiptunmaya aents aidauk tagkun tsakapau aina nujai ijunja pujutnak dakitin ainawai”, tiuwai.   </div><ul class='tnav'>
<li><a href='index.htm'>Génesis</a></li>
<li><a href='GEN45.htm'>&lt;</a></li>
<li><a href='GEN.htm'>46</a></li>
<li><a href='GEN47.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V1">46:1</a>
<span class="ft">“Kuntinun maa nuna nejen ujumak apeauwai” tawa nunak “sacrifición” taku tawai. Juna Israel aents aidau kuntinun maawag nuna nejen ujumak, tuja wiyajinashkam apeawag tikich nuna neje ampinjaun ijunag yuujakajua nuna taku tawai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
