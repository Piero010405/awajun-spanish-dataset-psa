<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Jeremías 23</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JER23.htm" />
</head>
<body>
<ul class='tnav'>
<li><a href='index.htm'>Jeremías</a></li>
<li><a href='JER20.htm'>&lt;</a></li>
<li><a href='JER.htm'>23</a></li>
<li><a href='JER26.htm'>&gt;</a></li>
</ul>
<div class="main">
 
<div class='chapterlabel' id="V0"> 23</div><div class='s'>Achija yajuakbau waketjagtin </div> <div class='p'> <span class="verse" id="V1">1&#160;</span>Tuke Pujuu chichaak:  </div><div class='p'>“¡Chah, aents uwija kuitamin, mina uwijun pachitsuk ipisig ishima nunak wait anentajai!”   </div><div class='p'> <span class="verse" id="V2">2&#160;</span>Tuke Pujuu, Israel aents aidaun Apajuíjiya nunú, niina aentsji aidaun apuji aina nuna chichajak: “Atum aidautijum mina uwig aidau dapampaakugme, dutikajum shiig kuitamtsuk ipisjaugme. Dutikau asagmin wi atumnak suwimkan amastatjime, wagki atumi pegkegchaujin achijag tikich nugkanum yajuakaju asagmatai. Witjai Tuke Pujuunuk, nunak dekas tajai.   <span class="verse" id="V3">3&#160;</span>Tujash wi dutika yajuaktinme tibau asag dutikau ainakuish, mina uwig aidaunak wiki ataktu awakjan dita nugken ikaunmattajai, dutika ai nuwiyan chijichin yuwinak yujakag kuashat wajasagti tusan.   </div><div class='p'> <span class="verse" id="V4">4&#160;</span>“Dutika ikaunman, ditan kuitamkagtinun tikich aidaun adaitugtatjai, dutika ai ishamkagtutsuk batsamsagtinai. Witjai Tuke Pujuunuk, nunak dekas tajai”, tiuwai.   </div><div class='b'> &#160; </div> <div class='q'> <span class="verse" id="V5">5&#160;</span>Tuke Pujuu chichaak:  </div><div class='q'>“Mina aentsug aidaunmak  </div><div class='q'>aents shiig takau, yacha nunú apu atatui.  </div><div class='q'>Duka David wegantunmaya atinai.  </div><div class='q'>Nunú dekaskenmak shiig takastinai.   </div><div class='q'> <span class="verse" id="V6">6&#160;</span>Nii inamjatna dui,  </div><div class='q'>mina aentsug Judá wegantu aidauk ayamjumaktinai,  </div><div class='q'>tuja Israel aents aidaushkam agkan shiig batsamsagtinai.  </div><div class='q'>Nunidau asag, Apajuí daajinak:  </div><div class='q'>‘Tuke Pujuuwai iina depetmitkagbauk’  </div><div class='q'>tuu adaikagtinai.   </div><div class='b'> &#160; </div> <div class='p'> <span class="verse" id="V7">7&#160;</span>“Tuke Pujuu chichaak: ‘Israel aents aidau Egipto nugkanum batsatun Tuke Pujuu jiijua nuna daajin tajai’ tusa tutaiya nunú yapajinatnuk tsawan jegattawai.   <span class="verse" id="V8">8&#160;</span>Nunikmatai nuna idayinak: ‘Israel wegantu aidau Babilonia nugkanum, tuja tikich nugka aidaunum, utsagkam batsatun Tuke Pujuu jiija yajuak ikaunmauwa nuna daajin tajai’ tiagtinai. Apajuí yajuaka ikaunmam dita nugken batsamsagtinai”, tiuwai.   </div><div class='s'>Profeta waitjin aidau </div> <div class='p'> <span class="verse" id="V9">9&#160;</span>Jeremías chichaak:  </div><div class='q'>“Profeta aidaun anentaimtusan  </div><div class='q'>shiig senchi anentaimkun waitiajai,  </div><div class='q'>imaniai mina iyashjuk ashí sunatui.  </div><div class='q'>Tuja Tuke Pujuu niina chichame pegkegma duwi  </div><div class='q'>profeta aidaun pachis ujatkau asamtai,  </div><div class='q'>nuwi senchi anentaimkun,  </div><div class='q'>aents vinon nampeka wajukmaina numamtuk  </div><div class='q'>winchainjan iyaumain dekapeajai.   </div><div class='q'> <span class="verse" id="V10">10&#160;</span>Juju nugkanmak,  </div><div class='q'>ayatak aents pegkegchaun takau aidau,  </div><div class='q'>pegkegchaun takastatus tupikatin aidau,  </div><div class='q'>apu adaikam nuna anagma  </div><div class='q'>tikichi waitkau aidau aatus batsatui.  </div><div class='q'>Nunin asagmatai juju nugkanak Apajuí pegkegchaunum yumigjauwai.  </div><div class='q'>Dutikamu asamtai chijichi kagaka megkaejamtai,  </div><div class='q'>juju nugka juka uwejush wajas asae.”   </div><div class='b'> &#160; </div> <div class='q'> <span class="verse" id="V11">11&#160;</span>Tuke Pujuu chichaak:  </div><div class='q'>“Profetayaske, sacerdoteyaske  </div><div class='q'>pegkegchaun takainawai,  </div><div class='q'>núnidau asag mina emematjaku ijuntai  </div><div class='q'>jegamkamua nuwi pegkegchaun takaidaun wainkamjai.   </div><div class='q'> <span class="verse" id="V12">12&#160;</span>Nuadui dita jintig suwe atakuinja iyaumain atinai.  </div><div class='q'>Shitaki ajuatnume tusan wi inamjattajai.  </div><div class='q'>Suwimak jukitnuji tsawan jegamtai,  </div><div class='q'>wi ditanak suwimkan susagtatjai.  </div><div class='q'>Witjai Tuke Pujuunuk, nunak dekas tajai.   </div><div class='b'> &#160; </div> <div class='q'> <span class="verse" id="V13">13&#160;</span>“Samarianum shiig pegkegchaun wainkamjai.  </div><div class='q'>Wi dakitamua nuna profeta aidau  </div><div class='q'>Baalan pachis etsejuinawai,  </div><div class='q'>dutikainak mina aentsug aidau ima minak  </div><div class='q'>umigtumainun datupainawai.   </div><div class='q'> <span class="verse" id="V14">14&#160;</span>Tuja profeta Jerusalégnumia aina duka dekas  </div><div class='q'>nuna nagkaesau shiig pegkegchau ainawai.  </div><div class='q'>Nuadui ditak dekas Apajuí chichamen etsegtsuk  </div><div class='q'>dita anentaimsa jiikbaujin waitan etsejuinawai.  </div><div class='q'>Nuna aents pegkegchau aidau antuinak  </div><div class='q'>ichichmamainawai.  </div><div class='q'>Nunú aidauk, makichkish pujutjin yapajiatag  </div><div class='q'>tusagkesh anentaimainatsui.  </div><div class='q'>Ayatak pegkegchaunak takainawai.  </div><div class='q'>Nuadui ditak dekas aents sodomanmaya,  </div><div class='q'>gomorranmayajai aajaku aina nuna nagkaesau ainawai.   </div><div class='q'> <span class="verse" id="V15">15&#160;</span>Nuadui wi apu Tuke Pujuu ashí senchigtinun  </div><div class='q'>profeta Jerusalégnumia aina dusha wajukawagtigki  </div><div class='q'>nuna yamai etsegjai:  </div><div class='q'>Ditanak yutai yapaun ayujawagtatjai.  </div><div class='q'>Tuja umutainashkam jatain egketuan aajagtatjai,  </div><div class='q'>nunak dita pegkegchauji aidau ashí Israel aents  </div><div class='q'>aidau nugken yujaku asamtai, dutikawagtatjai”,  </div><div class='q'>tawai Apajuí.   </div><div class='b'> &#160; </div> <div class='q'> <span class="verse" id="V16">16&#160;</span>Tuja atum Israel aents aidautigmin pachipas  </div><div class='q'>Tuke Pujuu ashí senchigtina nunú chichagtamak:  </div><div class='q'>“Israel aents aidautigmek anú profeta aidau  </div><div class='q'>tujamaina duka makichkish antugkaigpa.  </div><div class='q'>Dita etsejuina nunak waitjak tuu yujawai,  </div><div class='q'>wi mina chichameg etsegtugkata tichamaitak, ditak nagkabiag tuu yujawai.   </div><div class='q'> <span class="verse" id="V17">17&#160;</span>Nunidau asag mina chichamjun dakitin aidaun chichajuinak:  </div><div class='q'>‘Tuke Pujuu tujamui,  </div><div class='q'>utugchatak atsugtamiagtatui’, tuinawai.  </div><div class='q'>Tuja aents dita wakegamunak takaina nuna  </div><div class='q'>chichajuinak: ‘Makichik suwimkakesh  </div><div class='q'>jukishtatjume’, tuinawai.”   </div><div class='s'>Jeremías senchi chichakbau </div> <div class='q'> <span class="verse" id="V18">18&#160;</span>¿Yaita nigki waya Tuke Pujuujai chichasush?  </div><div class='q'>¿Yaita nuna wainkaush, tuja nuniashkush  </div><div class='q'>chichamen antugkaush?  </div><div class='q'>¿Yaita nuna antuk puyatjus umiktajai tusa  </div><div class='q'>anentaimush?   </div><div class='q'> <span class="verse" id="V19">19&#160;</span>Tuke Pujuu kajekbaujiya duka dase ishamainun  </div><div class='q'>dasentama iman asa,  </div><div class='q'>aents pegkegchau aidaunak ijinattawai.   </div><div class='q'> <span class="verse" id="V20">20&#160;</span>Tuke Pujuu kajekbaujiya duka makichkish  </div><div class='q'>mijamtsuk ashí wajina dutikatjai tawa nuna  </div><div class='q'>umika nagkankattawai.  </div><div class='q'>Makichik tsawantai dekatnaitjume,  </div><div class='q'>wagkag dusha imaniktinaita.   </div><div class='s'>Profeta waita etsejin aidaun pachis Apajuí etsegkamu </div> <div class='q'> <span class="verse" id="V21">21&#160;</span>Nunú profeta aina nunak wika makichkish awematsjai,  </div><div class='q'>mina chichameg etsegtugkatajum tusanuk,  </div><div class='q'>ditanak augtanakesh augtsujai,  </div><div class='q'>dutikamaitak jiinki yujasag mina daajun pachisag etsejuinawai.   </div><div class='q'> <span class="verse" id="V22">22&#160;</span>Dekas mina chichamjun antuk uminakug,  </div><div class='q'>mina aentsug aidaunak mina chichamjun ujakag  </div><div class='q'>pegkegchau takatnak idaimitkamain ainawai.   </div><div class='b'> &#160; </div> <div class='q'> <span class="verse" id="V23">23&#160;</span>Tuke Pujuu chichaak:  </div><div class='q'>“Atushat akuish, tuja tikijuch akuish  </div><div class='q'>wika nuwi pujajai.   </div><div class='q'> <span class="verse" id="V24">24&#160;</span>Nuadui minak makichkish uumjutmainchau ainawai.  </div><div class='q'>Nayaimpinmash, nugkanmash wika pujajai,  </div><div class='q'>wi nunak Tuke Pujuun dekaskenum tajai.   </div><div class='b'> &#160; </div> <div class='p'> <span class="verse" id="V25">25&#160;</span>“Anú profeta aidau waitjuinak mina pachitus Apajuíjai kajanum chichaji tuidaun antukjai.   <span class="verse" id="V26">26&#160;</span>Wainak waitjuinak ditak anentaimas dita wakegamun chichá yuja nunash ¿wajutik idaisagti?   <span class="verse" id="V27">27&#160;</span>Kajanmayan augmatuinak mina aentsug aidaun tsanuinawai, dutikam yaunchuk dita apachji aidau Baalan emematuinak mina kajimatjuki idaitusu aina numamtuk ditashkam kajimatki idaisatnume tusa.   <span class="verse" id="V28">28&#160;</span>Makichik profetakesh kajamkagtujag, kajanmayan tajai titi. ¡Untsu mina chichamjun antuk etsejuk, shiig betek etsegkati! Trigon dukega duka nejejaig betekchauwai.   <span class="verse" id="V29">29&#160;</span>Mina chichamjuk jiijai betek, nuigtu martillowai kaya awati tsaitiama imanai. Witjai Tuke Pujuunuk, nunak dekas tajai.   </div><div class='p'> <span class="verse" id="V30">30&#160;</span>“Nuadui wika au profeta aidau dita ditak pempeentunikiag, witjai dekas Apajuí chichamen etsejunuk tusa tuu yuja nuna antakun kajeajai. Witjai Tuke Pujuunuk, nunak dekas tajai.   <span class="verse" id="V31">31&#160;</span>Au profeta aidau ditak anentaimas jiikiag tsanumak mina chichamjua numamtuk etsejuina nuna antakun kajeajai.   <span class="verse" id="V32">32&#160;</span>Au profeta aidau kajanmayan waitan etsejuinak, mina aentsug aidaun anentain yapagtuawag pegkegchau takamtikaina duwi kajeajai. Wika ditanak makichkish mina chichameg etsegtugkatajum tusanuk ishimtsujai. Nuadui ditak mina aentsug aidaunak pegkegnumkesh yaimainchau ainawai. Witjai Tuke Pujuunuk, nunak dekas tajai”, tiuwai.   </div><ul class='tnav'>
<li><a href='index.htm'>Jeremías</a></li>
<li><a href='JER20.htm'>&lt;</a></li>
<li><a href='JER.htm'>23</a></li>
<li><a href='JER26.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
