<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Lucas 2</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/LUK02.htm" />
</head>
<body>
<ul class='tnav'>
<li><a href='index.htm'>Lucas</a></li>
<li><a href='LUK01.htm'>&lt;</a></li>
<li><a href='LUK.htm'>2</a></li>
<li><a href='LUK03.htm'>&gt;</a></li>
</ul>
<div class="main">
 
<div class='chapterlabel' id="V0"> 2</div><div class='s'>Jesús akiinamu </div> <div class='r'>(Mt. 1.18-25)  </div><div class='p'> <span class="verse" id="V1">1&#160;</span>Nu tsawantin, César Augusto ashí aents aidau agatmamkatnume tusa chichaman umik dapampajui.   <span class="verse" id="V2">2&#160;</span>Jujú nagkamchaku agatmabauk Cirenio, Siria apuji wee pujai nunikui.   <span class="verse" id="V3">3&#160;</span>Tibau asamtai ashí shimuidau, makí makichik ditá yaaktajin agatmamjagtatus.   </div><div class='p'> <span class="verse" id="V4">4&#160;</span>Tuja Joseshkam Galileanum yaakat Nazaret awa nuiya juwaki Judea nugkanum jegau, yaakat Belén David akiinamu aajakua nui, nigka David wegantu asa.   <span class="verse" id="V5">5&#160;</span>Nui agatmamjatatus weak, ni nuwenatasa dakaniamuji María ejamtinun ayasá weuwai.   <span class="verse" id="V6">6&#160;</span>Nunikag nui jegaa pujuinai tsawan ni uchigmaktinji jegajiu.   <span class="verse" id="V7">7&#160;</span>Nunikmatai iwaijin aishmagkun uchigmaku, dutika uchi pempetaiyai pempeag tagku ayugtainum egkeauwai, ijagka kajiitainig dita ayamainuk agkantak atsusú asamtai.   </div><div class='s'>Ángel aidau uwijá kuitamin aidau wantintukbau </div> <div class='p'> <span class="verse" id="V8">8&#160;</span>Nu nugka nuiyag ujumak pastor aidau uwigjin kuitamainak kashi iwá batsataidau.   <span class="verse" id="V9">9&#160;</span>Nuniai makichik ángel Apu Apajuinu wantintuku, nuniaig Apu Apajuí tsaaptinjiya nu tsawan awajus tenteawajui, dutikam shiig senchi ishamkajui.   <span class="verse" id="V10">10&#160;</span>Nuniagtai ángel chichaak: “Ishamkaigpajum, wika atumin yamajam chichaman ujaktasan minitjime, ashí aents aidau shiig aneasagtata nuna.   <span class="verse" id="V11">11&#160;</span>Yamai kashia juik Davita yaaktajiya nui makichik Uwemtikagtin, Apu Cristo akiinae.   <span class="verse" id="V12">12&#160;</span>Uchi pempeajam tagku ayugtainum egketu wainkattajum nunú atatui”.   </div><div class='p'> <span class="verse" id="V13">13&#160;</span>Nuniaig pachiachbau angeljai kuashat tikich ángel nayaimpinmaya aidau wantinjau, nunikag Apajuin emematuinak:   </div><div class='q'> <span class="verse" id="V14">14&#160;</span>“Nayaimpinmash Apajuiya duke emematiagmi,  </div><div class='q'>nugkanmash shiig agkan pujamu atatui Apajuí wait anenjamu aina duka”, wajaidau.   </div><div class='p'> <span class="verse" id="V15">15&#160;</span>Ángel aidau nayaimpinum wakitkiagmatai, pastor aidau pempeentunikiag:  </div><div class='p'>—Belén wegagmi, Apu Apajuí nunike tusa ujapaka nu wainkagmi, tuidau.   </div><div class='p'> <span class="verse" id="V16">16&#160;</span>Tusag waujus wegag jegakmag, Marian Josejai nuigtú uchi tagku ayugtainum egkemtatman wainkaju.   <span class="verse" id="V17">17&#160;</span>Nunik wainkag, uchi pachisa tibauwa nuna etsejuidau.   <span class="verse" id="V18">18&#160;</span>Tusa pastor aidau etsegbaun ashí aents antuidauk anentai jegachaju.   <span class="verse" id="V19">19&#160;</span>Tujash Mariak nu ashí tabau antukbaun sakapamainchau dekapeau, nuniak nuwi nuwig anentaimá pujau.   <span class="verse" id="V20">20&#160;</span>Nunikag pastor aidauk waketuinak Apajuin eme anentsag emematuidau, ashí antukbauji nuigtú wainkaja duka, ángel tibauk imanisag uminkau asamtai.   </div><div class='s'>Jesús jega Apajuí ememattainum ejegamu </div> <div class='p'> <span class="verse" id="V21">21&#160;</span>Ocho tsawan jegamtai, uchin pakaji ajapjuatasag adaikaju JESÚS. María eke ejapjumainchau aig, nu adaikattame tusa ángel tibaunak dutiksag.   </div><div class='p'> <span class="verse" id="V22">22&#160;</span>Nunikag tsawan dita pegketnujiya nu jegamtai, Moisés chicham umiktinnum tibauwa dutiksag Jerusalén ejegawaju Apu Apajuí eemtin iwainaktatus.   <span class="verse" id="V23">23&#160;</span>Nunak Apu Apajuí tibau chicham umiktina nui agagbaunum: “Ashí uchi aishmag iwai akiinuk Apu Apajuinu atí”, tibau asamtai dutikawajui.   <span class="verse" id="V24">24&#160;</span>Nunik weenak Apu Apajuinu atinun jukiaju chicham umiktajum tibaunum: Jimag tórtola,<a href="#FN1" class="notemark">*<span class="popup">“Tórtola” tawa duka pauma numamtin tagkumtai aajakui.</span></a> nu atsakuig jimag paum tsakat itaatajum tibauwa dutiksag.   </div><div class='p'> <span class="verse" id="V25">25&#160;</span>Nunú tsawantinig Jerusalén pujujakui Simeón daagtin, pegkejan takau, wait anenkagtin, Israelan Apajuí ichichjatna nuna wainkatatus daká pujú, Wakaní Pegkejishkam ajamu;   <span class="verse" id="V26">26&#160;</span>nuniau asa Wakaní Pegkejiya nu dekamtikau aajakui, Apu Apajuí Etegkamu waintsukek jakashtinaitme tusa;   <span class="verse" id="V27">27&#160;</span>nunin asa Wakaní Pegkeji anentaimtikjam jega Apajuí ememattainum weuwai; Joseshkam Mariajai Jesusan jukiag jega Apajuí ememattainum jegawaju, chicham umiktinnum dutikatajum tawa nuna betek dutikatatus.   <span class="verse" id="V28">28&#160;</span>Nunik Simeón uchin minaaki juki Apajuin pegkegnum chichajak:   </div><div class='q'> <span class="verse" id="V29">29&#160;</span>“Apuh, yamaik ame chicham tujutbauwa duka uminkau asamtai,  </div><div class='q'>mina inakjuk shiig agkan anentaimas jakati tusam idaitusta.   </div><div class='q'> <span class="verse" id="V30">30&#160;</span>Wagki mina jiijui wainkajai ame uwemtikagtamunak,   </div><div class='q'> <span class="verse" id="V31">31&#160;</span>ashí aents ame awemamun wainkagtata nuna.   </div><div class='q'> <span class="verse" id="V32">32&#160;</span>Juka tsaaptin  </div><div class='q'>judiochu aidaunash wantintuktina nuuwai,  </div><div class='q'>amina aentsjum Israel aina nu eme anentai atina nu”, tau.   </div><div class='p'> <span class="verse" id="V33">33&#160;</span>Ashí nuna pachis uchí tutai, Josek Mariajai anentai jegachaju.   <span class="verse" id="V34">34&#160;</span>Nuna tii Simeón atumnash Apajuí yaimpaktinme tusa, Jesusa dukujin, Marian chichajak:  </div><div class='p'>—Nijah, ju uchia junak kuashat Israel aina nuiyag dakitiagtinai niina dakituidauk megkaejagtatui, nuninai kuashat nemajiagtina nu uwemjagtinai. Nigka Apajuinua nuna iwainatnai, tujash kuashat aents dakitiagtinai,   <span class="verse" id="V35">35&#160;</span>aatus nuninak ditá anentain awa nuna iwainmabiagtinai, nu nuninamua nunú aminak espadayai ijumaina imatijamak anentaimin waitkagmastinai, tiuwai.   </div><div class='p'> <span class="verse" id="V36">36&#160;</span>Nuanuig nuwa profeta Ana daagtin, Fanuela nawanji Aser weantu shiig muuntuch wajasá pujau. Nigka shiig tsakatuch aishina siete mijan pujusui,   <span class="verse" id="V37">37&#160;</span>nuniau wajemea ochenta y cuatro mijan wegau; nuigtush jega Apajuí ememattainum kashish tsawaishkam megkaechau, nuniau asa ayunó wajak Apajuin aujú pujú.   <span class="verse" id="V38">38&#160;</span>Nuniaig niishkam, Apajuin see taku uchin pachis ashí aents Jerusalén agkanmitkam atinun dakaina nuna tau.   </div><div class='p'> <span class="verse" id="V39">39&#160;</span>Apu Apajuí chicham umiktajum tibauwa nunak imatiksag umikag, ditá yaaktaji Nazaret, Galilea nugkanum awa nui wakitkiaju.   </div><div class='p'> <span class="verse" id="V40">40&#160;</span>Tuja uchishkam tsakau nuniak senchi wegau, nuigtush senchi yachameau, tuja Apajuí wait anentamujish niiní au.   </div><div class='s'>Jesús jega Apajuí ememattainum pujau wainkamu </div> <div class='p'> <span class="verse" id="V41">41&#160;</span>Ashí mijantin José Mariajai, Jerusalén tuke wesagké aidau fiesta Pascua jegatai;   <span class="verse" id="V42">42&#160;</span>nuniamunum Jesús doce mijan ajamu ai weajui Jerusalén fiesta inagkeautaiya nuna betek dutikatatus.   <span class="verse" id="V43">43&#160;</span>Nunik fiesta ashimnakmatai ditak waketainai Jesusak Jerusalén juwakui, Josek Mariajai dekainatsaig.   <span class="verse" id="V44">44&#160;</span>Dita anentaimsajag, tikich aidaujais ijunag wegatai, tusag makichik tsawan kuwaekaju, nuniau ashí ditá waintai nuigtú ditá patayí aidaunmash egaidau;   <span class="verse" id="V45">45&#160;</span>tujash wainkachag Jerusalén waketjaju egainak.   </div><div class='p'> <span class="verse" id="V46">46&#160;</span>Nunikag kampatum tsawanta jui wainkaju, jega Apajuí ememattainum maestro chicham umiktinun jintinkagtin aidaujai ejapena ekeemas, chichaagtai antak niishkam iniimak eketun.   <span class="verse" id="V47">47&#160;</span>Ashí aents ni chichaamun antujuidauk, yachajin diijus puyatkag diidau, dita iniamash shiig aimu asamtai.   <span class="verse" id="V48">48&#160;</span>Nunittaman apají dukujijai wainak puyatjuk, dukují chichajak:  </div><div class='p'>—Uchijuh, ¿wagka jusha jutikagtame? Nijah, wi apajai shiig senchi puyatjukan egakun wekaetusjamna, tau.   </div><div class='p'> <span class="verse" id="V49">49&#160;</span>Tama ni ayaak:  </div><div class='p'>—¿Wagka minash egatjume? ¿Atumek dekatsjumek mina Apagdau aidaun uyumamainaitag duka?, tau.   </div><div class='p'> <span class="verse" id="V50">50&#160;</span>Tujash ditak, wagkag tawa tusag dekagmainchau dekapedau.   </div><div class='p'> <span class="verse" id="V51">51&#160;</span>Nunikag Jesusan jukiag Nazaret waketjajui, Jesús nui pujusá ashí dita tabaunak betek umiau. Tujash niina dukujig ashí Jesús nunikbaunak tuke kajimattsuk anentaimtú pujau.   <span class="verse" id="V52">52&#160;</span>Tuja Jesuschakam nuní senchi tsakau, nuniak nuní senchi dekau, nunisag Apajuishkam shiig anentau nuigtú aents aidaushkam shiig anentuidau.   </div><ul class='tnav'>
<li><a href='index.htm'>Lucas</a></li>
<li><a href='LUK01.htm'>&lt;</a></li>
<li><a href='LUK.htm'>2</a></li>
<li><a href='LUK03.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V24">2:24</a>
<span class="ft">“Tórtola” tawa duka pauma numamtin tagkumtai aajakui.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
