<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Iwainakbau 2</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/REV02.htm" />
</head>
<body>
<ul class='tnav'>
<li><a href='index.htm'>Iwainakbau</a></li>
<li><a href='REV01.htm'>&lt;</a></li>
<li><a href='REV.htm'>2</a></li>
<li><a href='REV03.htm'>&gt;</a></li>
</ul>
<div class="main">
 
<div class='chapterlabel' id="V0"> 2</div><div class='s'>Éfeso chicham agatjamu </div> <div class='p'> <span class="verse" id="V1">1&#160;</span>Agatjata ángel iglesia Éfeso awa nuna diina nunú: Uwejí untsujin siete yaya aidaun takaku, candelero oro aina nui ejapena wekaga nunú, juna tawai:   <span class="verse" id="V2">2&#160;</span>Atum takaam nunak wainjai, utugchatnum pujakjum senchi waitiajum nunashkam, nuniakjumesh emamkesjum nagkaejume. Pegkegchau aidaush dakitagme, nuigtush apóstol ainaji tuidaush dekapsajum waitjamu dekagjum nunashkam;   <span class="verse" id="V3">3&#160;</span>nuniakum senchi waitiakmesh, mina anentu asam nuig ebetmamjam mijakchaume.   </div><div class='pi'> <span class="verse" id="V4">4&#160;</span>Tujash aminí makichik dakitamu ajutui, nagkamchakum anentium duka idaisaum dui.   <span class="verse" id="V5">5&#160;</span>Nuadui adeagta wajukeakmea nunikume nunú, nunikam yapajinam nagkamchaku takaajakuitam nunú takastá; nuniachkugminig waamak tajuattagme, nunikan yapajinchakminig candelero jujuktatjame.   <span class="verse" id="V6">6&#160;</span>Tujash pegkeja nu ajutjamui, wi nicolaíta aidau takatjin dakitag nunisjumek atumshakam dakitajum nunú.   </div><div class='p'> <span class="verse" id="V7">7&#160;</span>Ni antutaiji ajamuk antukti, Wakan iglesia aidaun tawa nuna. Depetmakunak Apajuí pujutai paraíso ejapen numi pujutan sukagtin wajá nuna nejeen susattajai yuwati tusan.   </div><div class='s'>Esmirna chicham agatjamu </div> <div class='p'> <span class="verse" id="V8">8&#160;</span>Agatjata ángel iglesia Esmirna awa nuna diina nunú:  </div><div class='pi'>Nagkamtinish tuke pujusu, ajumaish tuke pujutna nu, nuigtush maamu aajakú ataktú nantakí iwaaku puja nunú, juna tawai:   <span class="verse" id="V9">9&#160;</span>Ame waitiamujum aina nunak wainjai, nuigtú ujunayaitam nunashkam, tujash amek wakannumag wiakchaitme, nuigtush judiowaitji tuidau pegkegchau chichagtamaina nunashkam; tujash duka Satanasa jee ainawai.   <span class="verse" id="V10">10&#160;</span>Waittsattam duka makichkish ishamkaipa. Atum ainajum anuiyan, Iwanch wakegamun takau aina nu achigmakag cárcel egkepattajume dekapjamsagtatus, dutijamamtai diez tsawan waittsattagme, mantamainakuish minai dekaskeapi tabauk idaisaipa, nunikamin wi pujut nagkanchauwa nuna amastatjame.   </div><div class='pi'> <span class="verse" id="V11">11&#160;</span>Antutaiji ajamuk, antukti, Wakan iglesia aidaun: Depetmakua duka jiinum pujusag waittsashtinai, tawa nuna antuktinme.   </div><div class='s'>Pérgamo chicham agatjamu </div> <div class='p'> <span class="verse" id="V12">12&#160;</span>Agatjata ángel iglesia Pérgamo awa nuna diina nunú: Espada mai yantamejai etsakamun takaka nu, aatus tawai.   <span class="verse" id="V13">13&#160;</span>Ame takaam nunak wainjai, anui Satanás ekeemtaijin ekeemas inama nui pujam nunashkam; tujash minak nemagtame. Antipas mina etsegtugna nuna, Satanás inama anui maawagmataish minai dekaskeapi tabaush idaisachume.   </div><div class='p'> <span class="verse" id="V14">14&#160;</span>Tujash ujumak wají aidau aminí dakitamu ajutui: Balaam Balacan jintintak: Israel aidau tunamamaina nuna, apajuijimtai kuntin anagkuamu maamu aidaush yumainai, nuwash tsanijimainai tiuwa nuna, atum ainajum anuiya ujumak idaiyinachush ainawai.   <span class="verse" id="V15">15&#160;</span>Nuigtush ajutjamui Nicolaíta aidau jintiamua nuna idaiyinachu.   <span class="verse" id="V16">16&#160;</span>Nuadui pujutjum yapajiata, nuniachkugminig waamak tajuan, mina chichameg senchigtina nujai ditajai maaniattajai.   </div><div class='p'> <span class="verse" id="V17">17&#160;</span>Ni antutaiji ajamuk antukti, Wakan iglesia aidaun tawa nuna: Depetmakunak maná uukbauwa nuna susatnaitjai yuwati tusan, nuigtush kayauch pujuchin yamajam daa agagbaun susatnaitjai, nunak makichkish dekainatsui imá jukiuwa duke dekaatnai.   </div><div class='s'>Tiatira chicham agatjamu </div> <div class='p'> <span class="verse" id="V18">18&#160;</span>Agatjata ángel iglesia Tiatira awa nuna diina nunú:  </div><div class='p'>Apajuí Uchijí, jii keegama imanun jiimkauwa nu, naweshkam bronce dewa wegama imanun nawemka nunú chichaak, juna tawai:   <span class="verse" id="V19">19&#160;</span>Atum takaajum nunak wainjai, nuigtú mina anenjum nunashkam, minai dekaskeapi tabaugminash, atsumaidau yayajum nunashkam nuigtushkam waitiakjumesh emamkesjum katsunja nagkaejume; nuigtushkam takaajum duka nagkamchaku takajakuitjum nu inagkeasjum yamaik takaagme.   </div><div class='pi'> <span class="verse" id="V20">20&#160;</span>Tujash ujumak pegkegchau takaajum nu dakitamu ajutui: Aanú nuwa Jezabel profetisayaitjai tusa, mina inakeg aidaun tsanuak, tsanijinmainai nuigtush apajuimtai kuntin anagkuamu maamu aidaush yumainai, tusa jintinkagtakuish ayatak diyagme.   <span class="verse" id="V21">21&#160;</span>Nuniakuish tsawantan susajai pujutjin yapajiati tusan. Tujash tsanijinat idaitanak dakitawai.   <span class="verse" id="V22">22&#160;</span>Nuniau asamtai niina pegajinig jata susan aepsattajai, dutikakun niina tsanijibau aidaunash shiig senchi waittan susattajai, ni takaamun takaina nuna idaiyinachkuig.   <span class="verse" id="V23">23&#160;</span>Nuigtush uchijí aidaunak kajenkattajai, dutikamtai ashí iglesia aidaush dekaawagtatui; anentaibaunash, anentainash ashí wiki dekauwaitag nuna, dutikakun makí makichik takasbaujin diigsan susatnaitjai.   <span class="verse" id="V24">24&#160;</span>Tuja atum aidautijum nuigtú tikich aidau Tiatira batsatutigmek, nu nuwa jintinkagtamua duka umiatsjume, nuniau asajum, Satanasdau duikish dekaachbau jintinkagtaji tuina dusha unuimatjachu asagmin, atum tikich umimainnak amaschattajime.   <span class="verse" id="V25">25&#160;</span>Tujash dekaskea nu dekauwaitjum duke kuitamkatajum, nuniagmin taatjai.   </div><div class='pi'> <span class="verse" id="V26">26&#160;</span>Depetmakunak, nuigtush wi wakegamugnak takai takainakua nagkanbaunum jegaunak, wi ashí nugkanmaya aidaun apuji emaktatjai,   <span class="verse" id="V27">27&#160;</span>mina Apag Apu etiuwa dutiksanuk. Dutikamu asag, ichinka najanin duwe najanamu jijui awatí tsaiyama numamtuk, awajkagtinai aents pegkegchau aidaunak;   <span class="verse" id="V28">28&#160;</span>nuigtush yaya tuke tsawampauwa nuna susatnaitjai.   <span class="verse" id="V29">29&#160;</span>Ni antutaiji ajamuk antukti, Wakan iglesia aidaun tawa nuna.   </div><ul class='tnav'>
<li><a href='index.htm'>Iwainakbau</a></li>
<li><a href='REV01.htm'>&lt;</a></li>
<li><a href='REV.htm'>2</a></li>
<li><a href='REV03.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
