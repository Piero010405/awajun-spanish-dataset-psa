<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 2 Timoteo 2</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/2TI02.htm" />
</head>
<body>
<ul class='tnav'>
<li><a href='index.htm'>2 Timoteo</a></li>
<li><a href='2TI01.htm'>&lt;</a></li>
<li><a href='2TI.htm'>2</a></li>
<li><a href='2TI03.htm'>&gt;</a></li>
</ul>
<div class="main">
 
<div class='chapterlabel' id="V0"> 2</div><div class='s'>Waitiakmesh katsunjata </div> <div class='p'> <span class="verse" id="V1">1&#160;</span>Mina uchiju Timoteoh, amek senchi wajastá, Cristo Jesús anentag uwemtijamu asam.   <span class="verse" id="V2">2&#160;</span>Kuashat antuinamunum wi tabau antukuitam nunú, tikich Apajuí nemagkau aidau kajittsá diyamua nu jintintuata, dutikam ditash tikich aidau jintinmainnash unuimagtinme.   </div><div class='p'> <span class="verse" id="V3">3&#160;</span>Amek senchi waittsata, Cristo Jesusa suntaji asam shiig umigbaunum.   <span class="verse" id="V4">4&#160;</span>Suntagmagak puja duka, suntagchau pujuina nu pujutnak anentaimtuchu ainawai, apuji shiig awajkata tabaunum.   <span class="verse" id="V5">5&#160;</span>Nunisag wasugkamin aidaushkam, dutik wasugkamata tibauwa dutiksag wasugkamchakug wají pegkegnak jumaitsui.   <span class="verse" id="V6">6&#160;</span>Ajanum takaa duka, ni ajakma nuiya jukita takug, dekatkauk senchi takamainai.   <span class="verse" id="V7">7&#160;</span>Juna taja nu anentaimtusta, Apu Jesús ashí dekatan amastí.   </div><div class='p'> <span class="verse" id="V8">8&#160;</span>Adeagta, Jesucristo David weantu aajakua nu, jakau aina nuiya nantakiuwa nuna pachisan yamajam chichaman etsegnuweg nunú,   <span class="verse" id="V9">9&#160;</span>nu etsegbaunum achigkagmatai pujusan senchi waitiajai, magkagtin utugmaina dutijuawag cadenayai jigkatjagmatai, tujash Apajuí chichamega duka jigkagchamui.   <span class="verse" id="V10">10&#160;</span>Nuadui ashí katsuntajai Apajuí etejamu aina nu aneamunum, ditashkam uwemat nagkanchau Cristo Jesusa imanjin awa nuna jukitnume tusan.   </div><div class='p'> <span class="verse" id="V11">11&#160;</span>Juka chichamak shiig dekaske:  </div><div class='q'>“Niijai jakau akuik, nunisaik niijaig pujutnaitji.   </div><div class='q'> <span class="verse" id="V12">12&#160;</span>Waittsau ainakuik, niijai inamjatnaitji.  </div><div class='q'>Ni dakitjau akuik, dutiksaik dakitam atinaitji.   </div><div class='q'> <span class="verse" id="V13">13&#160;</span>Betek umichu ainajinish,  </div><div class='q'>nigka betek uminai,  </div><div class='q'>wagki ni tibaujinak betek umina dui”.   </div><div class='s'>Makichik inak shiig takauwa nu </div> <div class='p'> <span class="verse" id="V14">14&#160;</span>Jujú aidau anemtikjata dutikakum chichagkata Apajuí eemtin, wainak chicham aina duka jiyanitú yujaigpajum tusam, duka makichkish yaijattsui, nuna nunina duka antuina nuna pegkegchau emainak tu yujainawai.   <span class="verse" id="V15">15&#160;</span>Shiig kuitamka takastasam kakanmamsata, Apajuí eemtinish pegkejan takau wantinkatasam, takatan takasú datsamainji atsuja numamtuk, chicham dekaskea nu shiig jintinkagtakum.   <span class="verse" id="V16">16&#160;</span>Tupanjata nugkanmaya aidau wainka chichamjú wekaetai aina duka, wagki nuna tu wekaeguk aan nagkaemas pegkegchaunum wemain asamtai.   <span class="verse" id="V17">17&#160;</span>Tuja dita jintinkagtamua duka kuchap ayatak wegkag wegama numamtuk wajawai, nunak Himeneo, Filetojai dutikainawai,   <span class="verse" id="V18">18&#160;</span>dekaskea nuna tupanjag yujasag chichainak, jakau nantagtina duka nagkaemakne tuinak, ujumak aents aidaun dekaskeapi tabaujin pachimjukaje.   <span class="verse" id="V19">19&#160;</span>Tujash Apajuí nagkamku tibauwa duka yapajinmaitsui nunisagke, duka agagbaunmag: “Apu Apajuik wainui niinu aina nunak”. Nuigtushkam: “Ashí aents apu Jesusan umijuidauk, pegkegchau aina nunak tupanjatnume”, tawai.   </div><div class='p'> <span class="verse" id="V20">20&#160;</span>Makichik jega muunta nuig takatai aidauk oro, jiju plata aina nujai najankamukek atsame, numí najanamush, duwé najanamushkam auwai; nuniai ujumak iman dutikatasa takatai ainai, tikich aina duka imanchaunum takatai ainawai.   <span class="verse" id="V21">21&#160;</span>Nuadui, makichik aentskesh Jesucristo atsumtai atatus wakegakug ju wají aina nuna shiig idaiyas pujumainai, takatai aidau pegkeg aina ibau wajasá, nunitai Jesuschakam oro najanamun apu takauwa numamtuk niinashkam takat pegkegnum apusatnai.   </div><div class='p'> <span class="verse" id="V22">22&#160;</span>Datsa asá iyashnumia senchi waketai aina duka ukuktá, nuniakum pegkeja duke takastá, dekaskeapi tabauwa nu, anentak, nuigtú agkan pujuta nu, ashí anentai pegkeg aidau Apu Jesusan umijuina nujai.   <span class="verse" id="V23">23&#160;</span>Chicham imanchau nuigtú wainak aina duka pampantú wekayipa. Amek dekame nunú tudaibau aidauk jiyanitnum ejekagtina nu.   <span class="verse" id="V24">24&#160;</span>Wagki Apu Jesusa inakeg jiyaní wekaenuk amaitsui, nunitsuk ashí shiig awajkagtin, jintinkagtuatatus wakeyin, nuigtú emamkemas dekau amainai,   <span class="verse" id="V25">25&#160;</span>kakagchau anentaiyai antakchau aina nunash esemainai, Apajuiyai atak wakitki dekaskea nunash dekachaintash,   <span class="verse" id="V26">26&#160;</span>nuninak shiig dekawag Iwanch achiká tsanuam ni wakegamujin umijuinak batsata nunash agkanmagachajaintash tau asa.   </div><ul class='tnav'>
<li><a href='index.htm'>2 Timoteo</a></li>
<li><a href='2TI01.htm'>&lt;</a></li>
<li><a href='2TI.htm'>2</a></li>
<li><a href='2TI03.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
