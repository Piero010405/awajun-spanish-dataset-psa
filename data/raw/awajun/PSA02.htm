<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Salmos 2</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/PSA002.htm" />
</head>
<body>
<ul class='tnav'>
<li><a href='index.htm'>Salmos</a></li>
<li><a href='PSA001.htm'>&lt;</a></li>
<li><a href='PSA.htm'>2</a></li>
<li><a href='PSA008.htm'>&gt;</a></li>
</ul>
<div class="main">
 
<div class='chapterlabel' id="V0"> 2</div><div class='s'>Ametme mina uchigmek </div> <div class='q'> <span class="verse" id="V1">1&#160;</span>¿Wagka aents pegkegchau aidaush  </div><div class='q'>Tuke Pujuujai shiwagmagainakush  </div><div class='q'>ijunjash pampandayinawa?  </div><div class='q'>¿Wagka chicham jegamainchaunash  </div><div class='q'>wainkash tuu yujawa?   </div><div class='q'> <span class="verse" id="V2">2&#160;</span>Nugkanmaya apu aidau  </div><div class='q'>yaakta apuji aidaujai ijunag  </div><div class='q'>Apajuín kajejuinak, nii etegka  </div><div class='q'>apu adaikauwa nunashkam  </div><div class='q'>shiwagmainak wakenmataik  </div><div class='q'>chichaman umijuinawai.   </div><div class='q'> <span class="verse" id="V3">3&#160;</span>Nuninak senchi untsumkag:  </div><div class='q'>“¡Achikbaujai betek batsatag  </div><div class='q'>duka ankanmagawagmi!  </div><div class='q'>¡Tuja jigkaja emetuamujai betek  </div><div class='q'>batsatag dushakam  </div><div class='q'>agkanmagawagmi!” wajainawai.   </div><div class='b'> &#160; </div> <div class='q'> <span class="verse" id="V4">4&#160;</span>Imatiagtai Apajuík niina pujusa inamtaijin  </div><div class='q'>nayaimpinum pujus dushikiawai.   </div><div class='q'> <span class="verse" id="V5">5&#160;</span>Dutikak kajejuk uwakeawai,  </div><div class='q'>untsu nuni senchi kajejuk chichajak:   </div><div class='q'> <span class="verse" id="V6">6&#160;</span>“Wi etegkan apu emamugnak  </div><div class='q'>muja etegkamua nuwi Jerusalén  </div><div class='q'>pujus inamjati tusan  </div><div class='q'>wi apusajai”, tawai.   </div><div class='b'> &#160; </div> <div class='q'> <span class="verse" id="V7">7&#160;</span>Tuja Tuke Pujuu mina tujutma  </div><div class='q'>nuna etsegkatjai.  </div><div class='q'>Tuke Pujuu chichagtak:  </div><div class='q'>“Ametme mina uchigmek,  </div><div class='q'>amek wi akiinati tima akiinauwaitme.   </div><div class='q'> <span class="verse" id="V8">8&#160;</span>Ame wakegamu segatta,  </div><div class='q'>Wi nunak imatiksanuk ashí nugkanmaya  </div><div class='q'>aents aidaun amastatjame aminu atinun.   </div><div class='q'> <span class="verse" id="V9">9&#160;</span>Ichinak najanamu shigki basegbauwai  </div><div class='q'>awati tsaimaina numamtuk,  </div><div class='q'>apu pegkegchau aina duka  </div><div class='q'>ame tsaika utsagtatme”, tujutmae.   </div><div class='b'> &#160; </div> <div class='q'> <span class="verse" id="V10">10&#160;</span>¡Apu nugkanum inamin aidauwah,  </div><div class='q'>shiig antuktajum, nunikjum  </div><div class='q'>juju chicham shiig unuimagtajum!   </div><div class='q'> <span class="verse" id="V11">11&#160;</span>Nuniakjum Apajuí  </div><div class='q'>eme anentsajum umigkujum  </div><div class='q'>shiig aneasjum ememattajum.   </div><div class='q'> <span class="verse" id="V12">12&#160;</span>Apajuí eme anentsajum ememattajum  </div><div class='q'>kajegtamkainum, nii kajegtamkamtaig  </div><div class='q'>jinumain ainagme, wagki nii kajeamujig  </div><div class='q'>makichkish imijtumaitsui.  </div><div class='q'>Aents Apajuíyai kajinas anentaimaidauk  </div><div class='q'>nii kuitamsam pujuidau asag,  </div><div class='q'>shiig aneas pujusagtinai.   </div><ul class='tnav'>
<li><a href='index.htm'>Salmos</a></li>
<li><a href='PSA001.htm'>&lt;</a></li>
<li><a href='PSA.htm'>2</a></li>
<li><a href='PSA008.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
