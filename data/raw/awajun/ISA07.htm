<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Isaías 7</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ISA07.htm" />
</head>
<body>
<ul class='tnav'>
<li><a href='index.htm'>Isaías</a></li>
<li><a href='ISA06.htm'>&lt;</a></li>
<li><a href='ISA.htm'>7</a></li>
<li><a href='ISA08.htm'>&gt;</a></li>
</ul>
<div class="main">
 
<div class='ms'>Emanuel pachisa agagbau  </div><div class='chapterlabel' id="V0"> 7</div><div class='mr'>(7—12)  </div><div class='s'>Isaías apu Acazan yama nagkamchak ujakbau </div> <div class='p'> <span class="verse" id="V1">1&#160;</span>Jotama uchiji, Ozíasa tijaji Acaz Judá aents aidaun apuji wajas Jerusalén pujai, Siria nugkan apuji Resín, Remalíasa uchiji Pécah Israel aents aidaun apuji aajakua nujai jimagtukag Jerusalégkan jetekajui, depetka iinu emami tusag. Tujash depetkachajui.   </div><div class='p'> <span class="verse" id="V2">2&#160;</span>Dutika jeteagtai, Apu Acaz pujusa inamtaijin niina aentsji aidaujai pujuttaman jegajuawag ujainak: “Sirianmaya aents aidau Israel aents aidaujai jetepakagtatus ijunjaje”, tusa ujakajui. Nuna dekaa niina aentsji aidaujai ishamak kujainak, numi dase umpuam saatama imanidau.   </div><div class='p'> <span class="verse" id="V3">3&#160;</span>Imaniagtai Tuke Pujuu Isaíasan chichajak: “Amina uchijum Sear-iasubjai weme apu Acaz igkugta. Duka Gihonnum yumi pukuni jiina nuwiya japiki aimkatin aepá juki yaki yumi aimtainum nain iwakbauwa nuwi ayaumas jáanch nijaku wetai jinta nagkaemakua nuwi igkugtatme.   </div><div class='b'> &#160; </div> <div class='p'> <span class="verse" id="V4">4&#160;</span>“Nunika chichagkum:  </div><div class='q'>“ ‘Kuitamamkata, tujash ishamkaipa;  </div><div class='q'>apu Resín, apu Pécahjai shiig senchi kajenawai,  </div><div class='q'>tujash ishamkaipa,  </div><div class='q'>wagki ditak jii bukuituk wamak kajinama numamtin ainawai’, tita.   </div><div class='q'> <span class="verse" id="V5">5&#160;</span>Tuja sirianmaya aents aidau, Efraín aents aidau  </div><div class='q'>Remalíasan uchiji aatus amina  </div><div class='q'>mantamatatus chichaman umigtamkagmae.  </div><div class='q'>Nunik chichainak:   </div><div class='q'> <span class="verse" id="V6">6&#160;</span>‘Judá aents aina duka uwaaka depetka utua  </div><div class='q'>Tabeelan uchijiya nunú apu adaitukmi’, tuinawai.   </div><div class='q'> <span class="verse" id="V7">7&#160;</span>Tujash Tuke Pujuu chichaak:  </div><div class='q'>‘¡Duka makichkish nunikchattawai!   </div><div class='q'> <span class="verse" id="V8">8-9&#160;</span>Wagki Sirian yaaktaji dekas  </div><div class='q'>múunta duka Damaskui,  </div><div class='q'>tuja Resínkai Damascon apuji;  </div><div class='q'>tuja Efraín aents aina nuna yaaktaji  </div><div class='q'>dekas múunta duka Samariayai,  </div><div class='q'>tuja Remalíasan uchijiya nunuwai Samarian apuji.  </div><div class='q'>Tujash Efraín aents aidau ditash nugkentin aina nunak  </div><div class='q'>sesenta y cinco mijan jegai, depetkag  </div><div class='q'>nugke atankim nugkenchau juwakagtatui.  </div><div class='q'>Tuja atumshakam minai kajintsa  </div><div class='q'>anentaimkujum dekaskeapi tusajum,  </div><div class='q'>mina umigtachkugmek ijina utsam atatjume’,  </div><div class='q'>tawai Apajuí”, tiuwai Isaías.   </div><div class='p'> <span class="verse" id="V10">10&#160;</span>Tuja nuigtushkam Tuke Pujuu Acazan chichajak:   </div><div class='p'> <span class="verse" id="V11">11&#160;</span>“Ame dutikatnujum wainchatai aidau iwaintugkata tusam Tuke Pujuu amina Apajuíjum segata, tuja ame waji wakegame nunú nayaimpinmayagkesh nuniachkumesh nugka initkeniagkesh segatta, tusa tujamui”, tau.   </div><div class='p'> <span class="verse" id="V12">12&#160;</span>Tusa tama Acaz ayaak:  </div><div class='p'>“Atsa make, wika Tuke Pujuun nuna segaakun pegkegchaunum dekaptanak dakitajai”, tiuwai.   </div><div class='p'> <span class="verse" id="V13">13&#160;</span>Tutai Isaías chichaak:  </div><div class='q'>“Davitan patayi aidautijum antuktajum.  </div><div class='q'>¿Aents atumin chichagtamu antugtsuk intimjakjum  </div><div class='q'>waitkajum duke nuniskek,  </div><div class='q'>Apajuíyaske waitkastasajum wakegajum?   </div><div class='q'> <span class="verse" id="V14">14&#160;</span>Nunin asagmin atumnak  </div><div class='q'>Apajuí nii dutikatnujin iwaintugmaktatui.  </div><div class='q'>Nunak: ¡Makichik nuwa muntsujut aentsu takashtai ejapjuktatui,  </div><div class='q'>nunik uchi aishmagkun uchigmaktatui,  </div><div class='q'>dutika uchigmakmatai, uchi daaji adaikattagme Emanuel!<a href="#FN1" class="notemark">*<span class="popup">“Emanuel” tawa nunak: “Apajuík jutiyai awai” taku tawai.</span></a>   </div><div class='q'> <span class="verse" id="V15">15&#160;</span>Nunú uchi muumpak ashí anentaimama nuniak  </div><div class='q'>baka muntsuji kantemtikamun dapa yumijiyai yutinai.   </div><div class='q'> <span class="verse" id="V16">16&#160;</span>Tujash nunú uchik eke jintiag anentaimtan juwatsaig,  </div><div class='q'>jimag nugka múun amina uwaktamaina nuna tsaikagtinai.   </div><div class='b'> &#160; </div> <div class='q'> <span class="verse" id="V17">17&#160;</span>“Tuja duwi pujus tikich tsawantin amina,  </div><div class='q'>nuigtu amina aentsjum aina nuna,  </div><div class='q'>ame wegantu aina nuna aatus  </div><div class='q'>Tuke Pujuu suwimak ishamainun awetugmattawai.  </div><div class='q'>Dutikamtai yaunchuk Salomón apu pujusmatai,  </div><div class='q'>Israel aents aidau  </div><div class='q'>Judá wegantu aidaujai kanakajua duwi nagkamsaish,  </div><div class='q'>makichkish imanuk wainkachbau shiig ishamain atinai.  </div><div class='q'>¡Duka asirianmaya apu niina suntaji aidaujai  </div><div class='q'>waitkagmasagtina nunuwai!   </div><div class='q'> <span class="verse" id="V18">18&#160;</span>Nunú tsawan jegatai, egiptunmaya suntag aidaun,  </div><div class='q'>kaapjai betek shiig kuashat,  </div><div class='q'>tuja nuigtu asirianmaya suntag aidaun dapa ishamain  </div><div class='q'>ijujatin aina imanun Tuke Pujuu ishitjamkatnai.   </div><div class='q'> <span class="verse" id="V19">19&#160;</span>Dutikam kaunak nugka ségaju aidaunum,  </div><div class='q'>uwejush aidaunum, kaya múun waa aidaunum,  </div><div class='q'>jagki tepaju aidaunum,  </div><div class='q'>tuja yumi baka umutai aina nuwi, aatus ashí piyaktinai.   </div><div class='q'> <span class="verse" id="V20">20&#160;</span>Nunú tsawantin namak Eufratesa amainia  </div><div class='q'>navaja ikamka itamaina numamtuk,  </div><div class='q'>Apajuí asirianmaya aents aidaun apujin  </div><div class='q'>niina suntaji aidaujai ikaunmatnai.  </div><div class='q'>Dutikam Israel aents aidau intashin,  </div><div class='q'>susujin, uje aidaunash ashí kesajug utsankagtinai.   </div><div class='b'> &#160; </div> <div class='q'> <span class="verse" id="V21">21&#160;</span>“Nunú tsawantinig makichkiuch bakan,  </div><div class='q'>jimagchik uwigjai apujus pujayatak,   </div><div class='q'> <span class="verse" id="V22">22&#160;</span>shiig kuashat nuna muntsujin  </div><div class='q'>ijuja juwau asa, nuna kantemtika yutinai.  </div><div class='q'>Tuja tikich aents maaniamunum uwemjau  </div><div class='q'>aidaushkam nunú baka muntsuji kantemtikamun,  </div><div class='q'>dapa yumijijai atsumkas yutin ainawai.   </div><div class='q'> <span class="verse" id="V23">23&#160;</span>Tuja mil uva ajakbaun akike  </div><div class='q'>mil plata aajakua duka ayatak jagki tsapaka  </div><div class='q'>ikam wajas asatnai.   </div><div class='q'> <span class="verse" id="V24">24&#160;</span>Nunú nugkanmak ashí jagki tsapaka akijua  </div><div class='q'>ikam wajasu asamtai,  </div><div class='q'>ayatak kuntin maatasa wekaetai atatui.   </div><div class='q'> <span class="verse" id="V25">25&#160;</span>Tuja nain tepetpetu aidaunum  </div><div class='q'>pegkeg takatai aajabia duka jagki wajastinai,  </div><div class='q'>imanikmatai ishamainak makichkish duka wechagtinai.  </div><div class='q'>Ayatak uwig aidau, baka aidau yutai wajastinai.”   </div><ul class='tnav'>
<li><a href='index.htm'>Isaías</a></li>
<li><a href='ISA06.htm'>&lt;</a></li>
<li><a href='ISA.htm'>7</a></li>
<li><a href='ISA08.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V14">7:14</a>
<span class="ft">“Emanuel” tawa nunak: “Apajuík jutiyai awai” taku tawai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
