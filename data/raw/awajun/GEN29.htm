<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Génesis 29</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/GEN29.htm" />
</head>
<body>
<ul class='tnav'>
<li><a href='index.htm'>Génesis</a></li>
<li><a href='GEN28.htm'>&lt;</a></li>
<li><a href='GEN.htm'>29</a></li>
<li><a href='GEN30.htm'>&gt;</a></li>
</ul>
<div class="main">
 
<div class='chapterlabel' id="V0"> 29</div><div class='s'>Jacob yaakat Harán pujusbau </div> <div class='p'> <span class="verse" id="V1">1&#160;</span>Jacob Betelnum pujau ukuki, etsa minitaiya nuni weuwai.   <span class="verse" id="V2">2&#160;</span>Nunik wesa yumigmat taimunum ayaumas kampatum aents uwigjintin aidau, uwig nuwiyan yumin umin asagmatai, maki makichik ditá uwigji aidaun ijumag ayamainak batsatun wainkauwai. Nunú yumigmatak kaya múuntai dukukbau aajakui.   <span class="verse" id="V3">3&#160;</span>Tuja nuwi ashí uwig aidau tuwakmatai, uwijan kuitamin aidau nuna kayan ujakag yumin shikik dita uwigjin aajag, nuadui ataktu kaya juki dukukag ukujaku ainawai.   <span class="verse" id="V4">4&#160;</span>Nunú uwija kuitamin aidau nuwi batsatun Jacob wainak iniak:  </div><div class='p'>“¿Mina kumpag aidauh, atumesh tuwiya ainagme?” tau. Tama dita aínak:  </div><div class='p'>“Jutiik yaakat Harágnumia ainaji”, tuidau.   </div><div class='p'> <span class="verse" id="V5">5&#160;</span>Tiagtai Jacob ataktu ditan iniak:  </div><div class='p'>“¿Atumesh Labán Nacoran uchijiya dusha wainchaukujum?” tau.  </div><div class='p'>Tama nii ayaak:  </div><div class='p'>“Ehe wainnuji”, tuidau.   </div><div class='p'> <span class="verse" id="V6">6&#160;</span>Tusa tiagtai Jacob ataktu iniak:  </div><div class='p'>“¿Niish pegkejak puja?” tau.  </div><div class='p'>Tama uwija kuitamin aidau:  </div><div class='p'>“Ehe, Labágkak pegkeg pujawai. Nijah diisia, juwi Raquel niina nawanji uwijan yajuak minawai”, tiajui.   </div><div class='p'> <span class="verse" id="V7">7&#160;</span>Tiagtai Jacob chichaak:  </div><div class='p'>“Etsa atushat awa nuniaigkik uwijak chimpia epenik ukumaitsui. ¿Wagka yumi aakjum duwi yajuakjum ataktu chijichin egakag yuwatnume tatsugme?” tau.   </div><div class='p'> <span class="verse" id="V8">8&#160;</span>Tama dita chichainak:  </div><div class='p'>“Atsa dutikmaitsuji. Eke dakaji ashí uwig tuwakmatai, nuna kuitamin aidaushkam kaunamtai, duwi yumigmat kaya múuntai dukukmawa nunú ijuntuja shitaki ekeka, uwig yumi aaka nuadui shiyaktatji”, tuidau.   </div><div class='p'> <span class="verse" id="V9">9&#160;</span>Aatus Jacob ditajai chichaak ijunai, Raquel niina apaji uwigji aidaun kuitamjin asa, uwijan saas tantauwai.   <span class="verse" id="V10">10&#160;</span>Nunik tatatman wainmawaik, Jacob yumigmatan jegantun, kaya múun apujtuam aun, shitaki eketuk, nigki yumi shikijuk niina dukuji umayi tagkujin aakui.   <span class="verse" id="V11">11&#160;</span>Nuna dutika Jacob Raquelan jegantun niina yapiin kugkuas kumpama shiig aneamunum buutiuwai.   <span class="verse" id="V12">12&#160;</span>Tuja Jacob chichaak: “Wika Rebeca uchiji Labágka awegaitjai”, tusa Raquelan ujakui. Tusa ujakam, Raquel tupikaki weuwai niina jeen apajin ujaktatus.   </div><div class='p'> <span class="verse" id="V13">13&#160;</span>Nuna Labán antuk, niina umayi Rebecan uchiji asamtai, tupikatki jiintukiuwai kumpamatatus, nunik igkug pagkuk yapinum kugkuas kumpama duwi niina jeen jukiuwai. Dutikam Jacob niina diichjin ashí nii wajukaya tupikaki wekaewa nunak betek ujakui.   <span class="verse" id="V14">14&#160;</span>Dutika ashí ujakam Labán niina chichajak:  </div><div class='p'>“Amek dekas minak shiig pataajuitme”, tiuwai.  </div><div class='s'>Jacob Raquelan Leajai jukitatus takasbau </div> <div class='p'>Jacob makichik nantu Labágkai pujusui.   <span class="verse" id="V15">15&#160;</span>Nunik pujusmatai Labán Jacopan chichajak:  </div><div class='p'>“Amek mina pataag akumesh, tikima wainkamek takagtuk pujumaitsume. ¿Wajupa akigkati tusamea wakegame? nunú tujutta”, tiuwai.   </div><div class='p'> <span class="verse" id="V16">16&#160;</span>Tuja Labágka nawanjig jimag aajakui: iwai daajig Lea aajakui, untsu ekeu daaji Raquel aajakui.   <span class="verse" id="V17">17&#160;</span>Leak imanikag shigmachu aajakui, untsu Raquel ashí niina iyashijai shigmauch aajakui.   <span class="verse" id="V18">18&#160;</span>Jacob Raquelan senchi wakejuku asa, chichaak:  </div><div class='p'>“Wika amina nawanjum ekeuwa nuna jukitag tau asan, takagsatjame siete mijadai”, tiuwai.   </div><div class='p'> <span class="verse" id="V19">19&#160;</span>Tusa tutai Labán niina ayaak:  </div><div class='p'>“Tikich aentsun sumainaitag nuna dekas amina amastajai. Amesh jutijai pujustin ata”, tiuwai.   </div><div class='p'> <span class="verse" id="V20">20&#160;</span>Tusa tima Jacob Raquelan jukitag tau asa siete mijan takasui. Tujash imaan mijan takakush niig Raquelan senchi wakegau asa, ujumchik tsawanta nunin diisui.   </div><div class='p'> <span class="verse" id="V21">21&#160;</span>Nuna mijanan ejeyi Jacob Labágkan chichajak:  </div><div class='p'>“¡Yamai nawanjum sujusta, nuwatkatjai! Wi niina jukitasan imaan mijan takastajai tibaunak betek ejejai”, tiuwai.   <span class="verse" id="V22">22&#160;</span>Tusa tima Labán ayu tusa, ashí aents nuwiya aidaun ipauwai nawanji aishinbaunum jiistamatag tusa.   <span class="verse" id="V23">23&#160;</span>Tujash Labágkak kashi niina nawanji Lean juki ejetiuwai. Dutikam Jacob juki niijai kanajui.   <span class="verse" id="V24">24&#160;</span>Dutika nuigtushkam niina inataiji aidaun makichik Zilpá daagtinun Lean susauwai niina yaigtinun.   </div><div class='p'> <span class="verse" id="V25">25&#160;</span>Nunik Jacob kanag tsawak, wainkauwai Leajai kanagbaun. Nuadui kajeka Labágkan chichajak:  </div><div class='p'>“¿Wagka minash jutijame? ¿Wi Raquelan jukitag tau asan amina takagsachmakjam? Dutikamu ayatkumesh ¿Wagka minash tsanujaume?” tiuwai.   </div><div class='p'> <span class="verse" id="V26">26&#160;</span>Tusa tama Labán ayaak:  </div><div class='p'>“Juwiya aidautik iina nawanji iwai aishintsaigkik ekeuwa duka sujuchu ainaji.   <span class="verse" id="V27">27&#160;</span>Kame ii nuwenku tuke nunitaiya nunú makichik semana ejeta. Nunikamin ame siete mijan nuigtushkam takastajai takuminig, Raquelnashkam amastajai”, tiuwai.   </div><div class='p'> <span class="verse" id="V28">28&#160;</span>Tusa tama Jacob ayu tusa makichik semanan ejeyuwai. Nunikmatai Labán Raquelnashkam susauwai.   <span class="verse" id="V29">29&#160;</span>Dutika nawanji Raquelan sujuk, nii inagtinun nuwa Bilhá daagtinun susauwai, niina yaigtinun.   <span class="verse" id="V30">30&#160;</span>Aatus Jacob Raquelan nuwatkauwai. Nunik niina ima senchi, Lean nagkesau aneau. Nunik pujus nuigtushkam siete mijan Raquel jukimunum Labágkan takajak pujusui.   </div><div class='s'>Jacopan uchiji aidau </div> <div class='p'> <span class="verse" id="V31">31&#160;</span>Jacob Lean imatikas aneachun Tuke Pujuu wainkauwai. Nuadui Leanak Apajuí uchi uchigbau awajsauwai, untsu Raquelan uchigmachu ema apusauwai.   <span class="verse" id="V32">32&#160;</span>Tuja Lea ejapjuk aishmagkun uchigmakui. Dutika Rubén<a href="#FN1" class="notemark">*<span class="popup">“Rubén” tawa duka hebreo chichamnumak “wainkamu” taku tawai.</span></a> adaikauwai, wagki nuna uchigmak chichaak:  </div><div class='p'>“Wi wake besemag pujamun Apajuí waitkau asa wait anenjuje. Nuadui yamaik mina aishjuk anentatui”, tiuwai.   </div><div class='p'> <span class="verse" id="V33">33&#160;</span>Nunik pujus ataktushkam patasag uchigmakui, dutika adaikauwai Simeón.<a href="#FN2" class="notemark">†<span class="popup">“Simeón” tawa duka hebreo chichamnumak “antugkamu” taku tawai.</span></a> Nuna uchigmak chichaak:  </div><div class='p'>“Tuke Pujuu mina dakitjuinamun dekau asa, minak tikich uchinash sujuse”, tiuwai.   </div><div class='p'> <span class="verse" id="V34">34&#160;</span>Tuja nuigtushkam ejapjuk uchigmakui, dutika adaikauwai Leví.<a href="#FN3" class="notemark">‡<span class="popup">“Leví” tawa duka hebreo chichamnumak “wijai pujuttawai” tawai.</span></a> Nunak:  </div><div class='p'>“Yamaik mina aishjuk wijai ijunag pujuttawai, wagki kampatum uchin uchigmatkag duwi”, taku tiuwai.   </div><div class='p'> <span class="verse" id="V35">35&#160;</span>Nuigtushkam ipak usumta nuna ejapjuk uchigmakui, dutika adaikauwai Judá.<a href="#FN4" class="notemark">§<span class="popup">“Judá” tawa duka hebreo chichamnumak “emematut” taku tawai.</span></a> Nuna uchigmak chichaak:  </div><div class='p'>“Yamaik Tuke Pujuun ememattatjai”, taku tiuwai. Tuja Leak nunák uchigmak nagkankauwai.   </div><ul class='tnav'>
<li><a href='index.htm'>Génesis</a></li>
<li><a href='GEN28.htm'>&lt;</a></li>
<li><a href='GEN.htm'>29</a></li>
<li><a href='GEN30.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V32">29:32</a>
<span class="ft">“Rubén” tawa duka hebreo chichamnumak “wainkamu” taku tawai.</span></p>
<p class="f" id="FN2"><span class="notemark">†</span><a class="notebackref" href="#V33">29:33</a>
<span class="ft">“Simeón” tawa duka hebreo chichamnumak “antugkamu” taku tawai.</span></p>
<p class="f" id="FN3"><span class="notemark">‡</span><a class="notebackref" href="#V34">29:34</a>
<span class="ft">“Leví” tawa duka hebreo chichamnumak “wijai pujuttawai” tawai.</span></p>
<p class="f" id="FN4"><span class="notemark">§</span><a class="notebackref" href="#V35">29:35</a>
<span class="ft">“Judá” tawa duka hebreo chichamnumak “emematut” taku tawai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
