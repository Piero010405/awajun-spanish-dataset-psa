<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 2 Reyes 19</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/2KI19.htm" />
</head>
<body>
<ul class='tnav'>
<li><a href='index.htm'>2 Reyes</a></li>
<li><a href='2KI18.htm'>&lt;</a></li>
<li><a href='2KI.htm'>19</a></li>
<li><a href='2KI22.htm'>&gt;</a></li>
</ul>
<div class="main">
 
<div class='chapterlabel' id="V0"> 19</div><div class='s'>Judá wegantu aidau Senaquerib waitkam batsatun agkanmitkamu </div> <div class='r'>(2 Cr. 32.20-23; Is. 37.1-38)  </div><div class='p'> <span class="verse" id="V1">1&#160;</span>Nuna apu Ezequías dekaa jáanchjin japiki ichigka, wake besemag dekapeak jáanch pegkegchaun nugkuja, Tuke Pujuujai chichastatus jega Apajuí emematku ijuntainum weuwai.   <span class="verse" id="V2">2&#160;</span>Nunik Apajuíjai chichasa ukuak, nii pujusa inamtaijin kuitamin Eliaquim aajakua nuna, tuja papii agagbau aidaun kuitamin Sebná, papiin agajakua nuna, nuigtu sacerdote eme anentsa diitai aidaun aatus, jáanch pegkegchau wake besemag pujaku nugkutai aidaun anugkug, profeta Isaías Amosa uchiji aajakua nujai chichastajum tusa ishiakui.   <span class="verse" id="V3">3&#160;</span>Dutika ishimak aatus chichaman akuptukui:  </div><div class='p'>“Nuwa uchigmaktinji jegagmaitak kakaumainchau dekapeak uchin uchigmamainchauwa numamtuk, yamai suwimak juki waituinaku kakaja ayamjumamainchau dekapeajin dushiktamainakui, datsaama batsatji.   <span class="verse" id="V4">4&#160;</span>Tuja Tuke Pujuun pegkegchaun chichagkati tusa apu asirianmaya niina suntaji aidau apujin akupkamu juwi taa, Apajuí Tuke Pujuuwa nuna pegkegchaun chichaja nuna, itusag Tuke Pujuu amina Apajuíjum antujuk suwimkan susa tajai. ¡Nuadui Israel aents aidau ujumak juwag batsata nunú pachisam Apajuí ausata! tujamui apu Ezequías titajum”, tiuwai.   </div><div class='p'> <span class="verse" id="V5">5&#160;</span>Tusa akatjam apu Ezequíasa atuwe aidau Isaíasjai chichastatus shiyakajui.   <span class="verse" id="V6">6&#160;</span>Nunik jegawag Isaíasan ujakajui. Dutikam Isaías ditan chichajak:  </div><div class='p'>“Tuke Pujuuk juna aatus tawai: ‘¡Nunú suntaja apuji asirianmaya mina pegkegchaun chichagtuka nunak ishamkainmegka!   <span class="verse" id="V7">7&#160;</span>Wi niinak utugchatan antuk, ishamak niina nugken wakitkiti titatjai. Nunikmatai nuwiya aents aidau niinak maawagtatui’, tawai Apajuí timae tusajum apu Ezequías ujaktajum”, tiuwai.   </div><div class='p'> <span class="verse" id="V8">8&#160;</span>Tuja nunú asirianmaya suntaja apuji Apajuín pegkegchaun chichagkauwa dushakam apu Senaqueripak niina suntaji aidaujai yaakat Laquishnum batsatu jiinag shiyakaje tabaun antukui. Nunik Jerusalén pujau niishkam weuwai. Nunik wekama apu niina suntaji aidaujai yaakat Libnán jetenamunum jegauwai.   <span class="verse" id="V9">9&#160;</span>Nuna jetenak yujasag, apu Tirhaca Etiopíanmayaya nunú Judá wegantu aidaun atuinak ataktu amejai maaniatatus niina suntaji aidaujai minitjamainawai, tusa tabaun Senaquerib antukui.  </div><div class='p'>Nunik niina suntaji aidaun ataktushkam apu Ezequíasan ishitkauwai.   <span class="verse" id="V10">10&#160;</span>Dutika ishimak aatus akatmamtujui: “Ame chichaakum: ‘Wi Apajuín emematnaitag nunú minak yainkattawai’, tame nunú Jerusalégkan tsaikai tusa dakitau asamtai, Jerusalégkak iinuk achattawai. Tujash aneaku ata nunú Apajuí wainak tsanupajai.   <span class="verse" id="V11">11&#160;</span>Tuja asirianmaya apu aidau, tikich nugka múun aidaun tsaikaju aina nunú amek shiig dekame. Nuadui amek makichkish ayamjumakchattame.   <span class="verse" id="V12">12&#160;</span>Mina muuntug aajaku aina nunú yaakat Gozán, Harán, Résef, Telasar aajaku aina nuna ashí tsaiku ainawai. Imatikiagtaish ditá apajuímtai aidaukesh makichkish ayamjukchauwai.   <span class="verse" id="V13">13&#160;</span>¡Tuja yaakat Hamat, Arpad, Sefarvaim, Hená, Ivá aajaku aina nuna apuji aidaunashkam ashí ijinawaju ainawai!” tiuwai.   </div><div class='p'> <span class="verse" id="V14">14&#160;</span>Tusa, papii agaja akupkamun Ezequías juki ausauwai. Nunik jega Apajuí emematku ijuntainum weuwai. Nuwi waya Tuke Pujuu emtin nunú papii agagbaun aepes,   <span class="verse" id="V15">15&#160;</span>Tuke Pujuun aujak: “Tuke Pujuu, Israel aents aidau Apajuíjiyah, amina pujusa inamtaigmek querubin batsatbaunum awai, ameketme ashí apu nugkaya aina nuna Apujimek. Tuja ametme nugka nayaimpijai najanaumek.   <span class="verse" id="V16">16&#160;</span>¡Tuke Pujuuwah, shiig jitusa antukta, nuniakum diyaku ata. Senaquerib mina chichama akuptujak, amina pachipas pegkegchaun chichagtamka nunú shiig antukta!   <span class="verse" id="V17">17&#160;</span>¡Tuke Pujuuwah, asirianmaya aidau tikich nugkanmayan tsaiku aina duka dekaske!   <span class="verse" id="V18">18&#160;</span>Dutikainak nunú aents aidau apajuímtaiji aidaunashkam jinum apejuk utsankau ainawai. Tujash duka dekas Apajuíchu wainka aents dakumka numi, kaya najanamu aajaku ainawai. Nuadui nunak apea ajapau ainawai.   <span class="verse" id="V19">19&#160;</span>Tujash ametme Tuke Pujuu iina Apajuíjimek, nuadui wait aneasam yamai dita iina waitkagmaina nunú ayamkagtukta. ¡Ame ayamkagtukamin, ashí nugkanmaya aidaush dekas Tuke Pujuuk ima ameketam nuna ditashkam dekaatnume!” tiuwai apu Ezequías.   </div><div class='p'> <span class="verse" id="V20">20&#160;</span>Duwi pujus profeta Isaías Ezequíasan chichaman akuptak: “Tuke Pujuu Israel aents aidaun Apajuíji chichaak: ‘Ame Asirian apuji Senaquerib pachisam segatmaum nunak antugkajame’ tujamui”, tiuwai.   </div><div class='p'> <span class="verse" id="V21">21&#160;</span>Tuja yamai Apajuí Senaqueripan pachis juna aatus tawai:  </div><div class='b'> &#160; </div> <div class='q'>“Senaqueripah,  </div><div class='q'>Jerusalégkak nuwauchijai betek  </div><div class='q'>amina dakitjamak dushiktamui.  </div><div class='q'>Jerusalégnumia aidauk  </div><div class='q'>ame waketmin dushiktamainak buuken pegainawai.   </div><div class='q'> <span class="verse" id="V22">22&#160;</span>¿Amesh yanas dushikiakun  </div><div class='q'>pegkegchaun chichagja tame?  </div><div class='q'>¡Amek mina pegkegchau chichagtakum  </div><div class='q'>eme emematjai chichá wekaeme!  </div><div class='q'>¡Amek Israel aents aidaun ememattai  </div><div class='q'>Apajuí pegkegma nunú  </div><div class='q'>pegkegchau chichagkaume!   </div><div class='q'> <span class="verse" id="V23">23&#160;</span>Tuke Pujuun pegkegchau chichagkatnume  </div><div class='q'>tusam amina aentsjum chichama etsejin aidau  </div><div class='q'>akatja ishiakume.  </div><div class='b'> &#160; </div> <div class='q'>“Tuja ame chichaakum:  </div><div class='q'>‘Mina carrog maanitai aidau  </div><div class='q'>shiig kuashat ayá duwi,  </div><div class='q'>egkemjan muja titiji aidaunum wakajai,  </div><div class='q'>tuja muja Líbanonum yakí wakan,  </div><div class='q'>nuwiya setug shiig esajam aidaun tsupigjai.  </div><div class='q'>Tuja muja shiig múun aina  </div><div class='q'>nuna ikamji aidau yagkug  </div><div class='q'>ajakbaujai betek aidaunmashkam wakajai tame.   </div><div class='q'> <span class="verse" id="V24">24&#160;</span>Tuja tikichi nugke aidaunmash  </div><div class='q'>yumigmatan tain nuwiyan yumin uwagmajai,  </div><div class='q'>dutikakun egiptunmaya  </div><div class='q'>namaknashkam dajajan ukuyakbaijai’, tame.   </div><div class='q'> <span class="verse" id="V25">25&#160;</span>Tujash duka wi nunikti  </div><div class='q'>tibau asamtai, dutikauwaitme.  </div><div class='q'>Nuadui amek dekas Apajuíyap aikawa tumainaitme.  </div><div class='q'>Wi nunak yaunchuk emtikan nuna dutikatjai tusan  </div><div class='q'>anentaimtugbaujun yamai umikjai.  </div><div class='q'>Ame yaakat peejamu aidau tsayam duka  </div><div class='q'>nunú uminkui dutikame.  </div><div class='q'>Dutika tsaikbau asag kaya aidau,  </div><div class='q'>numi aidau tuwasua weakui.   </div><div class='q'> <span class="verse" id="V26">26&#160;</span>Nunú yaakat aidaunum  </div><div class='q'>aents batsamajaku aina duka,  </div><div class='q'>kakaag ayamjumamainchau aajaku ainawai,  </div><div class='q'>sapig, datsan wajasu aidau,  </div><div class='q'>dupa ajanum aiyama numamtin,  </div><div class='q'>tuja chijichig yama tsapaku  </div><div class='q'>samekbauwama numamtin,  </div><div class='q'>tuja chijichig jega tuntupen tsapakun  </div><div class='q'>dase etsa minitaiya nuwiya  </div><div class='q'>dasentak umpuim jinuwama  </div><div class='q'>numamtuk aidau asamtai, duka ijinawaitme.   </div><div class='q'> <span class="verse" id="V27">27&#160;</span>Wika ame tuwi wekaeme nunak shiig wainjame,  </div><div class='q'>ame waji dutikame nunashkam ashí wainjai,  </div><div class='q'>ame mina senchi kajegtukum nunashkam dekajai.   </div><div class='q'> <span class="verse" id="V28">28&#160;</span>Amek kajen wajasu,  </div><div class='q'>emebau wajasuitam nunashkam dekajai,  </div><div class='q'>nuadui makichik tsajam uwegnum patakumtain  </div><div class='q'>amina dujimin tigkaan detuattagme,  </div><div class='q'>tuja nuigtushkam chichakaim tusan  </div><div class='q'>wenimin jigkatuattagme,  </div><div class='q'>dutikan ame itug taamume  </div><div class='q'>duke awagkittagme,  </div><div class='q'>tawai Apajuí Senaqueripan”,  </div><div class='m'>tusa Isaías Ezequíasan tiuwai.   </div><div class='b'> &#160; </div> <div class='p'> <span class="verse" id="V29">29&#160;</span>Tusa ataktushkam Ezequíasan chichajak:  </div><div class='q'>“Juju mijantin tuja tikich mijantinchakam,  </div><div class='q'>trigo aidau ajaachmaitak,  </div><div class='q'>tsapaka nejektata nuna neje yuwattame.  </div><div class='q'>Untsu mijan kampatuma duwi  </div><div class='q'>atum ajakmajum nejekmatai juuttagme,  </div><div class='q'>tuja uva ajakjum nunú nejekmatai yuwattagme.   </div><div class='q'> <span class="verse" id="V30">30&#160;</span>Tuja Judá wegantunmaya jinachu aina duka  </div><div class='q'>waji ajakaitkuish, kagkapenawag nejeawagtatui.   </div><div class='q'> <span class="verse" id="V31">31&#160;</span>Jerusalégnumia aidauk  </div><div class='q'>nujantaik ashí jinachagtatui,  </div><div class='q'>ujumak aents iwaku batsamtatui.  </div><div class='q'>Tuke Pujuu nunak dutikattawai  </div><div class='q'>wagki nii senchi aneau asa.  </div><div class='q'>Juju ashí betek uminkui dekaattagme,  </div><div class='q'>dekas Tuke Pujuuwap yaimpawa tusajum”, tiuwai.   </div><div class='b'> &#160; </div> <div class='p'> <span class="verse" id="V32">32&#160;</span>Nuigtushkam Isaías Ezequíasan chichajak:  </div><div class='q'>“Asirianmaya apun pachis  </div><div class='q'>Tuke Pujuu juna tawai:  </div><div class='q'>‘Asirianmaya apuk Jerusalégnak utuashtatui.  </div><div class='q'>Tuja makichik flechanakesh aketkashtatui.  </div><div class='q'>Ejamaka maanitai aidaun ejamakash jetekchattawai.  </div><div class='q'>Tuja yaakat peejamua nunak  </div><div class='q'>pinikmatjagkesh utuachagtatui.   </div><div class='q'> <span class="verse" id="V33">33&#160;</span>Untsu Jerusalégnumash niish  </div><div class='q'>itug taamki nunak nunisag waketjumkittawai.  </div><div class='q'>Juju yaaktanmak makichkish wayashtatui.  </div><div class='q'>Witjai Tuke Pujuunuk, nunak dekas nuniktinun tajai.   </div><div class='q'> <span class="verse" id="V34">34&#160;</span>Wika wiki anenmamsan,  </div><div class='q'>nuigtush David mina inakeg aajakua nunú  </div><div class='q'>mina chichamjun shiig umigtuku asamtai,  </div><div class='q'>niina aneau asan juju yaaktanak wi kuitamkattajai,  </div><div class='q'>dutikakun ayamjuktatjai’  </div><div class='q'>tusa Apajuí tawai”, tiuwai Isaías.   </div><div class='b'> &#160; </div> <div class='p'> <span class="verse" id="V35">35&#160;</span>Tuja nunú kashi aajakua duwik, Apajuí ángel tumain nayaimpinmaya taa ciento ochenta y cinco mil suntag asirianmaya aidaun ijinauwai. Dutikamu asa kashinia duwi aents jinauk tuwasua weaku aajakui.   <span class="verse" id="V36">36&#160;</span>Dutika ijituam Senaquerib niina nugken wakitki yaakat Nínivenum pujusui.   <span class="verse" id="V37">37&#160;</span>Nunik pujus makichik tsawantai niina apajuíji Nisroc tutain emematak pujai, uchiji aidau Adramélec Sarézerjai jegajuawag apajin maawajui, dutikawag ukuinak tupikakiag Ararat nugkanum wegajui. Dutika maawagmatai, niina tikich uchiji Esarhadón aajakua nunú apu wajasui.   </div><ul class='tnav'>
<li><a href='index.htm'>2 Reyes</a></li>
<li><a href='2KI18.htm'>&lt;</a></li>
<li><a href='2KI.htm'>19</a></li>
<li><a href='2KI22.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
