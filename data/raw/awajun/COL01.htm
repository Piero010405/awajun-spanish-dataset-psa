<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Colosenses 1</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/COL01.htm" />
</head>
<body>
<ul class='tnav'>
<li><a href='index.htm'>Colosenses</a></li>
<li><a href='PHP04.htm'>&lt;</a></li>
<li><a href='COL.htm'>1</a></li>
<li><a href='COL02.htm'>&gt;</a></li>
</ul>
<div class="main">
 <div class='mt'>Pablo carta agaja colosasnumia aidau awetimu   
</div><div class='chapterlabel' id="V0"> 1</div><div class='s'>Kumpamkagtamu </div> <div class='p'> <span class="verse" id="V1">1&#160;</span>Witjai Pablo Apajuí wakegau asa Jesucristo apostolji etiuwai, nuniau asamtai yatsug Timoteojai jui pujusan,   <span class="verse" id="V2">2&#160;</span>atum yatsug pegkejam, nuigtú imagnisjum Cristo umijin aidautijum Colosas batsatjum nuna kumpamjime; iina Apají Apajuí, nuigtú Apu Jesucristua nujai wait anenjamag atumnash shiig agkan pujutan amastinme.   </div><div class='s'>Pablo Apajuí see tabau </div> <div class='p'> <span class="verse" id="V3">3&#160;</span>Atum pachisa Apajuí aujkuik, tuke see tusaikí aji, iina Apuji Jesucristo Apajiya nunú,   <span class="verse" id="V4">4&#160;</span>atum Cristo Jesusai dekaskeapi tuinajum nu, nuigtú ashí Jesusa nemajin pegkejam aidaush aneajum dusha antuku asaja;   <span class="verse" id="V5">5&#160;</span>duka atumek yamajam chicham dekaskea nu etsegbaunum atum jukitin nayaimpinum ukugtamsamu ajutjamaina nu dekauwaitjum nu dakaidau asajum nuniagme;   <span class="verse" id="V6">6&#160;</span>nunú yamajam chicham atumin tajutjamauwa duke ashí nugkanmash dapampaegak weawai. Ashí yantamnum wantinui pujutin yapajinaina dui, atum yama nagkamchakjum Apajuí dekaskenum wait anenkagtamuji antukuitjum dui nagkamas pujutjum yapajiau ainajum nunisag;   <span class="verse" id="V7">7&#160;</span>junak Epafras iina aneetaiji jutiijai takau, Apu Cristo imajtikas takagna nu atumdau pegkeg amaina nuna jintinjamawajui.   <span class="verse" id="V8">8&#160;</span>Nigki jutiinash, atumin Wakaní Pegkeji aneenitan amainakui aneniajum nunash ujapakmayi.   </div><div class='p'> <span class="verse" id="V9">9&#160;</span>Nuadui jutiishkam, dekaabiag dui nagkamsaik, atumek idaitsuk Apajuí tuke aujtajime, nuniaku Apajuí segatjime ni wakegamujiya nuna shiig dekamtijamamtai ashí yachamet wakannumia aina nunash dekaatajum tusan;   <span class="verse" id="V10">10&#160;</span>Apu Jesusdau aidaush, wajuk pujumaina ainawa nunisag pujuinak, ashí pegkeg aina nunak takainak shiig awagmainak, Apajuin aan nagkaemas dekaatnume tau asan;   <span class="verse" id="V11">11&#160;</span>nuigtushkam segatjime niina senchijí imana nujai senchimtijamatnume tusan, dutikamu asajum ashí katsunjajum emamkesjum shiig ichichmamjajum;   <span class="verse" id="V12">12&#160;</span>shiig aneasjum atumesh iina Apají see titajum, wagki ni umigtamkauwai ni inamtaiji tsaaptina nuiyan, niina aentsji pegkejam aidau susatnun anagkuauwa nuna jukitnume tusa.   </div><div class='s'>Jesucristui dekas wagaakuk </div> <div class='p'> <span class="verse" id="V13">13&#160;</span>Apajuí agkanmitkagmauwai wakan senchigtin suwenum inamaina nuiyan, dutijama niina Uchijí anetaijiya nuna inamtaijin jujamkiajui,   <span class="verse" id="V14">14&#160;</span>niiní agkanbaetak ajutjamui nuigtú tudau aidaunum tsagkugnamushkam.   </div><div class='p'> <span class="verse" id="V15">15&#160;</span>Wagki niiyai Apajuí wainmainchauwa nuna niimen iwaidauk; niiyai iwai, ashí wají aina nu eke najannatsaig pujujakú asa.   <span class="verse" id="V16">16&#160;</span>Wagki ashí wají aina nunak Apajuí niiní najankauwai, nayaim aina nui ayá nunash, nuigtú nugkanmayanash, wainmain aina nunash, wainmainchau aina nunashkam; inamin aidaunash, apu aidaunash, wakan pegkegchau aina nuna apujinash, wakan senchigtin aidaush, ashí niiní najankamu ainawai, niinu atí tusa.   <span class="verse" id="V17">17&#160;</span>Cristuk ashí wají aina dusha eke atsaig pujujakui, nuniau asa ashí wají aina dushakam ni wajuk dutikamuita nunisag ainawai;   <span class="verse" id="V18">18&#160;</span>nuigtushkam nigki, iglesia niina iyashiya nuna Apujishkam. Nigkiyai nagkamtinish pujujakuk, nagkamas jakau aidaunmaya nantakiuwa dushakam, nunin asa ashí nu wají aina nuig niiyai dekatkauwa duka;   <span class="verse" id="V19">19&#160;</span>nuadui Apajuik niina Uchijí Aentsmaga akiinauwa nunak ni senchigtina ibauk atí tusa wakekauwai;   <span class="verse" id="V20">20&#160;</span>nunikmatai niiní ashí wají aidau nugkanum, nayaimpinum aina nunashkam epegtua, Cristo cruznum numpeen ukajua dui agkanmitkata tau asa.   </div><div class='s'>Cristo Apajuí kumpají etabiuwai </div> <div class='p'> <span class="verse" id="V21">21&#160;</span>Atumshakam yaunchuk tsawan aajakua duik takanchbau Apajuí shiwaji aajakuitjume anentaimtagminish, pegkegchau aina nu takaakjum nuniautigmin yamaik epegtugmawaje;   <span class="verse" id="V22">22&#160;</span>Cristo ju nugka jui pujus waitus jakauwa dui epegtugbauwai, niina pujutainish pegkejam aidau, nuigtush tsuwatjish atsugbau niina emtinish bakumamainush atsugbau iwaintamkata tau asa.   <span class="verse" id="V23">23&#160;</span>Tujash nuna nuniktag tuinakug Jesusan dekaskeapi tiajua nuig shiig ebetmamjag, nuigtú yamajam chicham Jesusai uwemna nu pachisa etsegbaun antukajua nunak dakainak pujuina nunú iman amain ainawai, nunú chicham ashí nugkanum etsegnakua nunak wishakam etsegjai.   </div><div class='s'>Pablo judiochu aidaunum takaamu </div> <div class='p'> <span class="verse" id="V24">24&#160;</span>Yamaik shiig aneajai atumiin waitiakun, nuniakun Cristo niina iyashí iglesiaya nui waittsamu mina iyashjui atsugta nuna umiajai;   <span class="verse" id="V25">25&#160;</span>nuniau asan niina takajin wajasuitjai, nunikmatai Apajuí atumiin pegkeg amaina nuna yaigtí nuniak ashí yantamnum chichaman etsegkati tusa awetiuwai;   <span class="verse" id="V26">26&#160;</span>yaunchuk nagkamas anentaimtusbau dekaachbau aajakua nuna yamai niina aentsji pegkejam aina nuna iwaintuke;   <span class="verse" id="V27">27&#160;</span>nunú aidaun, Apajuí niina imanji dekas imana nu dekaachbau aajakua nuna judiochu aidaun dekamtikatatus wakekauwai; duka Cristo atumin ajutjama nuuwai, niina imanji dakainajum nunú.   </div><div class='p'> <span class="verse" id="V28">28&#160;</span>Nunú Cristo pachisa etsegtakuish, ashí aents aidauk chichagji, nuniaku jintinji ashí dekamu aina nunú, Cristo eemtinish shiig pegkeg iwainakta tuidau asaja;   <span class="verse" id="V29">29&#160;</span>nuna dutikata tau asan, senchi takaajai niina senchijí minai takaa nujai.   </div><ul class='tnav'>
<li><a href='index.htm'>Colosenses</a></li>
<li><a href='PHP04.htm'>&lt;</a></li>
<li><a href='COL.htm'>1</a></li>
<li><a href='COL02.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
