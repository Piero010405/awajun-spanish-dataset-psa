<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Amós 6</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/AMO06.htm" />
</head>
<body>
<ul class='tnav'>
<li><a href='index.htm'>Amós</a></li>
<li><a href='AMO05.htm'>&lt;</a></li>
<li><a href='AMO.htm'>6</a></li>
<li><a href='AMO07.htm'>&gt;</a></li>
</ul>
<div class="main">
 
<div class='chapterlabel' id="V0"> 6</div><div class='s'>Apajuí Israel aents aidaun suwimak susamu </div> <div class='q'> <span class="verse" id="V1">1&#160;</span>Amós chichaak:  </div><div class='q'>¡Jerusalégnumia aidau sapigmatsuk  </div><div class='q'>puyatkas batsata nunak wait anentuinajai!  </div><div class='q'>Yaakat Samaria eme anentautigminak wait anentajime.  </div><div class='q'>Juju nugka múunta nuwi apu aidautijum  </div><div class='q'>puyattsuk batsatutigminak wait anentajime.   </div><div class='q'> <span class="verse" id="V2">2&#160;</span>Yaakat Calné wejum diistajum,  </div><div class='q'>tuja nuwi juwakjum yaakat Hamat shiig múunta nuwi wetajum,  </div><div class='q'>nunikjum nuwi nagkaemakjum filisteo aidaun yaaktaji Gat wetajum,  </div><div class='q'>nunika jegajum nunú yaakat aidaunash itugkajamkiyi nunú diistajum.  </div><div class='q'>Atumek dita nagkaesau ainatsjume,  </div><div class='q'>tuja atumi nugkega dushakam dita nugken nagkaesauchui.   </div><div class='q'> <span class="verse" id="V3">3&#160;</span>Atumek suwimak jukig tusajum dakitajume,  </div><div class='q'>nuniayatkujum ayatak suwimak akumtagme.   </div><div class='q'> <span class="verse" id="V4">4&#160;</span>Atumek wainka batsamsajum pegak shiig pegkeg  </div><div class='q'>marfil najanamu aidaunum kaji batsatjume,  </div><div class='q'>nuniakjum kuntin pegkeg duwejam aidau yuu batsatjume.   </div><div class='q'> <span class="verse" id="V5">5&#160;</span>Atumek arpa wainka awatkujum kantamainchau wainka kantamjume,  </div><div class='q'>tuja kantamku awattai aidau tusajum wainka najanjume,  </div><div class='q'>nuniakjum David yacha aajakua iman anenmamjume.   </div><div class='q'> <span class="verse" id="V6">6&#160;</span>Atumek tsapa muunnum vino umakjum  </div><div class='q'>shiig senchi nampeagme,  </div><div class='q'>tuja dekas kugkuin pegkeg akik aina ibau nijamjume.  </div><div class='q'>¡Nuniau asajum atumi yatsum aidau waituina duka pachiatsjume!   </div><div class='q'> <span class="verse" id="V7">7&#160;</span>Nunin ainajum duwi, aents aidaun achija yajumainakug  </div><div class='q'>atumna etegtamawag jujamkiagtinai,  </div><div class='q'>dutijamawagmatai atum shiig jiistama batsatjum duka  </div><div class='q'>wainka juwaktatjume.   </div><div class='b'> &#160; </div> <div class='p'> <span class="verse" id="V8">8&#160;</span>Tuke Pujuu Apajuí ashí senchigtina nunú pan antumainun chichaak:  </div><div class='q'>“¡Jacob wegantu aidauk jega muuntan  </div><div class='q'>jegamag batsamas ememaidau asagmatai kajejajai!  </div><div class='q'>Nuadui dita yaaktaji aidaunak shiwag aidau tsaigkatnume  </div><div class='q'>tusan idaisattajai.   </div><div class='b'> &#160; </div> <div class='p'> <span class="verse" id="V9">9&#160;</span>“Dutika ai makichik jeganum diez aents iwaku pujauk ashí ijinam agtatui.   <span class="verse" id="V10">10&#160;</span>Nunú aents jinau aidaun patayi aidau dita iyashin jukiag apeawagtatus kaunawag yujattaman, tikich nuna patayi aidau nuwi yujau ditan iniinak: ‘¿Tikichish atsuak?’ tusa tama: ‘Atsa, makichkish atsawai’, tiagtinai, nuna tusa: ‘¡Takamtak wajasta!’ tiagtinai. Wagki nuna inima yujas mina daajun adaikug nuni senchi suwimkan jumain asagmatai.   <span class="verse" id="V11">11&#160;</span>Wagki Tuke Pujuuk Israel aents aidaun suwimkan suwak, jega múun aidaun jega piipich aidaujai ashí tsaiktatui.   </div><div class='b'> &#160; </div> <div class='q'> <span class="verse" id="V12">12&#160;</span>“Atumesh anentaimsakjuah,  </div><div class='q'>¿caballosh kayanmash tupikaumainkait?  </div><div class='q'>Tuja ¿kayanmash pukujaish ajakmamainkait?  </div><div class='q'>Tujash atumek shiig takata duka jata awajsaugme,  </div><div class='q'>dutikakjum shiig aneasa pujuta dushakam  </div><div class='q'>wake besemag awajsaugme.   </div><div class='q'> <span class="verse" id="V13">13&#160;</span>Atumek yaakat piipich aidau depetkajum  </div><div class='q'>ememasa chichaakjum:  </div><div class='q'>‘Iina senchijin depetkaji’, tusajum shiig aneajume.   </div><div class='q'> <span class="verse" id="V14">14&#160;</span>Nuniau asagmin, Tuke Pujuu Apajuí, ashí senchigtina nunú chichagtamak:  </div><div class='q'>Shiwag aidau Hamatnum nagkamas jetepakag,  </div><div class='q'>uwejush tsumujin awa aatus ashí depetamak  </div><div class='q'>dita wagagtamkiag waitkagmastinme tusan idaisattajime”,  </div><div class='q'>tujama nunú Israel aents aidautijum shiig antuktajum,  </div><div class='q'>tiuwai Amós.   </div><ul class='tnav'>
<li><a href='index.htm'>Amós</a></li>
<li><a href='AMO05.htm'>&lt;</a></li>
<li><a href='AMO.htm'>6</a></li>
<li><a href='AMO07.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
