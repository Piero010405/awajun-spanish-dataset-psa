<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 1 Samuel 17</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/1SA17.htm" />
</head>
<body>
<ul class='tnav'>
<li><a href='index.htm'>1 Samuel</a></li>
<li><a href='1SA16.htm'>&lt;</a></li>
<li><a href='1SA.htm'>17</a></li>
<li><a href='1SA18.htm'>&gt;</a></li>
</ul>
<div class="main">
 
<div class='chapterlabel' id="V0"> 17</div><div class='s'>David Goliatan maamu </div> <div class='p'> <span class="verse" id="V1">1&#160;</span>Filisteo aidau Israel aents aidaun jetektatus ditá suntaji aidaun yajuak, Judá wegantu aidau nugken yaakat Soco ijunjajui. Nunik Azecá Socojai niniaku awa nuna ejapeen nugka Efes-damim tutainum aakmajag batsamsajui.   <span class="verse" id="V2">2&#160;</span>Nuninai Saúlchakam Israel aents aidaujai Elá nugkanum ijunjajui, nuwi uminas juwakiag filisteo aidaujai maaniawagtatus.   <span class="verse" id="V3">3&#160;</span>Tuja muja segau asamtai, filisteo aidauk atú amain batsatai, Israel aents aidauk tikich yantamnum batsatu.   </div><div class='p'> <span class="verse" id="V4">4&#160;</span>Nuninai filisteo suntag aidaunmaya makichik aents Gad wegantunmaya maanitan yacha Goliat daagtin, esanti kampatum metro aajakua nunú jiinkiuwai.   <span class="verse" id="V5">5&#160;</span>Niina atsejutaijig bronce najanamu tuja iyashi ejaktinji jiju najanamu cincuenta y cinco kilo ajamun nugkuaju aajakui.   <span class="verse" id="V6">6&#160;</span>Niina bakuin ejaktatus apujujakua dushakam bronce najanamu aajakui. Tuja nagkijishkam bronce najanamu aajakui.   <span class="verse" id="V7">7&#160;</span>Tuja nagki numijishkam kampujam nuna titijig jiju hierro eketkamu seis kilo aajakui. Niina emtin maanitai aidaun yajuak niina uyunajakua nunú eemak wejakui.   </div><div class='p'> <span class="verse" id="V8">8&#160;</span>Goliat Israel aents aidau batsatbaunum jegantatak wajanta untsumak:  </div><div class='p'>“¿Wagka maaniatasa umintayama imanikjumesh uminjume? Wika makichkitjai filisteonuk, tuja atumek Saúla inake ainagme. Tujash dekas atum ainajum anuiya makichik wijai maanimain etegkajum awematajum wijai maanikti.   <span class="verse" id="V9">9&#160;</span>Nii mina depeetuk mantakuig atumi inake waigtatji, untsu wi niina maamtaig, atumek iina inake wajastatjume.   </div><div class='p'> <span class="verse" id="V10">10&#160;</span>“Yamai wi Israel aents aidautigmin segajime: ¡Makichik aents awematajum wijai maanikti!”, tau.   </div><div class='p'> <span class="verse" id="V11">11&#160;</span>Nuna Saúl Israel aents aidaujai antukag senchi ishamainak awake anentaimaidau.   </div><div class='p'> <span class="verse" id="V12">12&#160;</span>Saúl apu aajakua nunú tsawantin makichik aents múuntuch Belégkanmaya Jesé daagtin pujujakui. Nuna uchijig ocho ajujakui. Nuwiya aajakui David.   <span class="verse" id="V13">13-14&#160;</span>Nunú muunta uchiji kampatum: Eliab, Abinadab, Shamá, aatus iwai aidau maaniamunum Saúljai shiyakajui. Untsu Jesé uchiji tsakat David aajakua duka,   <span class="verse" id="V15">15&#160;</span>Saúl niina suntaji aidaujai batsatbaunum chichama etsejak yutain juki ejega ukuak, atak wakitki niina apaji uwigjin kuitamak pujujakui.   </div><div class='p'> <span class="verse" id="V16">16&#160;</span>Nunik pujai Goliatak kashikmas, agkuantai aatus kashi kashinig untsuak: Makichik aents wijai maanimain etegkajum awematajum, tusa Israel aents aidaun cuarenta tsawan waitka pujuju.   </div><div class='p'> <span class="verse" id="V17">17&#160;</span>Imatju pujai makichik tsawantai Jesé niina uchiji Davitan chichajak: “Trigo duwikbauwa nunú veinte kilo jukim, nuigtu diez pag jukim, yatsum aidau maaniamunum batsata nunú ejetuata.   <span class="verse" id="V18">18&#160;</span>Dutikakum baka muntsuji inanja nanegbau suntaja apuji susatin diez jukita. Nunika jegaam yatsumesh pegkejash batsata nunú dekaata. Tuja pegkeg batsatkuig, ame minakum ditá takataiji jukim itagtuata”, tiuwai.   <span class="verse" id="V19">19&#160;</span>Eke Davitak uminak pujai Saúlak Davita yachi aidaujai, nuigtu ashí Israel aents aidaujai aatus nugka Elá tutainum filisteo aidaujai maaninak yujau.   </div><div class='p'> <span class="verse" id="V20">20&#160;</span>Nuninai David uminas tsawak kashikmas tikich aentsun, ame uwig aidau kuitamamata tusa ukuak, niina apaji yutai aidau susamun juki weuwai. Nunik jegakma maaniatatus uminas, untsumainak pampainai jegauwai.   <span class="verse" id="V21">21&#160;</span>Nunik jegau ai Israel aents aidauk filisteo aidaujai maaniawagtatus igkuniawajui.   <span class="verse" id="V22">22&#160;</span>Nuniagtai David aents maaniaku jutai aidaun kuitamak pujaun nii yutai jukimujin ame kuitamkata tusa ukuak, yachi aidaun pegkejash yuja tusa iniastatus tupikaki weuwai.   <span class="verse" id="V23">23&#160;</span>Nunik jeganta niina yachi aidaujai chichaak wajai, Goliat yaakat Gadnumia aajakua nunú filisteo aidau ijunbaunmaya jiinki wajan, yaunchuk nagkamas tuu pujuju asa, Israel aents aidaun atsaneau. Tusa imatjittaman David antukui.   </div><div class='p'> <span class="verse" id="V24">24&#160;</span>Nunú aents ibaun, wainkag Israel aents aidauk senchi ishamak pisainak:   <span class="verse" id="V25">25&#160;</span>“¿Atumesh aents maanitan yacha jiinki dusha wainkaugmek? Au aentsuk Israel aents aidaun atsaneak tantae. Makichik aents auna depetuk maamtaig, kuashat waji akik aidaun apu susattawai. Dutikak niina nawanjijai nuweattawai. Tuja nuigtushkam niina patayi aidauk apu akitai aina nunash akikmakchagtatui”, tuidau.   <span class="verse" id="V26">26&#160;</span>Tusa tuinamun David shiig antukchau asa niijai ijunun iniak:  </div><div class='p'>“Au filisteo, Israel aentsun atsaneak waitka nuna makichik aents maa agkan emamtaish ¿wajina apush sumainai tawa? Filisteo pegkegchaun takauwa dusha niish ¿ya asaya aannush Apajuí suntaji aidaunash pegkegchaun chichajush wekaewa?” tau.   </div><div class='p'> <span class="verse" id="V27">27&#160;</span>Tusa tutai dita yaunchuk tibaunak dutiksag chichajuinak: Goliata maunak waji aidaun apu susattawai tibaunak betek ujakajui.   <span class="verse" id="V28">28&#160;</span>Aatus nunú aents aidaujai David chichaun yachi emkau Eliab antujuk senchi kajejuk chichajak:  </div><div class='p'>“¿Amesh juwish waji minitmaume? ¿Uwig ujumak uwegshunum batsama dusha ya kuitamkati tusamea ukukmaume? Wika ame setakchauwaitam nunak dekajai, tuja pegkegchau anentaiyai aní wekagam nunashkam dekajai. Amek iina shiwaaji aidaujaish wajuk maaniaji nunú wainkatasa wekaeme”, tau.   </div><div class='p'> <span class="verse" id="V29">29&#160;</span>Tutai David ayaak: “Wi ayatak inimag nunash ¿wajina pegkegchaunash dutikaja?” tau.   </div><div class='p'> <span class="verse" id="V30">30&#160;</span>Nuna tusa David niina yachi iwai aidaun ukuki, tikich aidaun iniau. Tuja ditashkam yaunchuk tibaunak dutiksag ujakajui.   <span class="verse" id="V31">31&#160;</span>Nunik iniimak wekagun antugkaju aidau Saúlan jegajuawag ujakajui. Nuna Saúl dekaa, ujaka utitajum tusa inamjauwai.   <span class="verse" id="V32">32&#160;</span>Tusa timatai ujakam David jegaa Saúlan chichajak:  </div><div class='p'>“¡Apuh, amek makichkish puyatjukaipa, auk wi niinak maattajai!” tau.   </div><div class='p'> <span class="verse" id="V33">33&#160;</span>Tutai Saúl ayaak:  </div><div class='p'>“Amek makichkish maumaitsume. Nuigtushkam amek tsakatchitme, tuja niig yaunchuk datsa asag maanitnak yachai”, tau.   <span class="verse" id="V34">34&#160;</span>Tama David ayaak: “Apuh, wika mina apaju uwigjin kuitamnaitjai. Tujash ikamyawa, nuniachkush chayukesh uwija maa juki tupikakuig,   <span class="verse" id="V35">35&#160;</span>pataetukan niina weninian atannujai. Dutikai mina esattag takuig, jagkeen achikan awatjan mainujai.   <span class="verse" id="V36">36&#160;</span>Dutiksanuk au filisteo aents Apajuí Tuke Pujuuwa nuna aentsji aidaun dushikiak atsanea nunak maattajai.   <span class="verse" id="V37">37&#160;</span>Ikamyawa chayujai maawai tusa Tuke Pujuu ayamjutkauwa nunú minak yamaishkam filisteo maawai tusa ayamjutkattawai”, tau.  </div><div class='p'>Tutai Saúl chichajak:  </div><div class='p'>“Kame takumek wetá, Tuke Pujuu kuitamjamkati”, tiuwai.   </div><div class='p'> <span class="verse" id="V38">38&#160;</span>Nuna tusa nii maaniaku nugkutaijin anugkug, atsejutai bronce najanamun atsemitkak, nuigtu iyash ejatai jiju najanamun anugjauwai.   <span class="verse" id="V39">39&#160;</span>Dutika anugjam David puyaja juki akachumtaijin nenauwai. Dutika wekagas dekapes, unuimatchau asa, shiig wekaemainchau atai, Saúlan chichajak:  </div><div class='p'>“Wika junika wekaetanak unuimatjachu asan, shiig wekaemainchau dekapeajai”, tusa ashí nii nugkuagbaujinak awimag ukukiuwai.   <span class="verse" id="V40">40&#160;</span>Dutika ushujutaijin juki cinco kaya entsanmayan yajuak wampachjin chimpia kaya egkea nagkimtaijin juki, Goliat pujamunum jegantatus weuwai.   <span class="verse" id="V41">41&#160;</span>Nuniai Goliatchakam maaniaku ejamatain takaku Davitan jegaantatatus wegau. Nuniai niina uyunin maanitai aidaun yajuak eemak wedau.   <span class="verse" id="V42">42&#160;</span>Tuja Goliat Davitan diikma tsakatuch shigmauch jegkemtin wajaknun wainkauwai. Nunik wainak puyatjusagkesh diischauwai.   <span class="verse" id="V43">43&#160;</span>Tuja Davitak ushujutaijin takus wajau asamtai, dushikis chichajak:  </div><div class='p'>“¿Wi yawakaitag numi jujuki minitam atinnush?”  </div><div class='p'>Tusa tamawaik niina apajuímtaiji daajin pachis Davitan pegkegchaunum yumigjauwai.   <span class="verse" id="V44">44&#160;</span>Tusa nuigtushkam chichajak: “¡Juwi tantata maatjame, dutikan amina iyashminak chuwag aidaun, kuntin yukagtin aidaujai ayujatjai!” tiuwai.   </div><div class='p'> <span class="verse" id="V45">45&#160;</span>Tusa tama David ayaak:  </div><div class='p'>“Amek wijai maaniatasam puyag, nagki, nuigtu akentai imaan jukim miname. Tujash wika aminak minitjame Tuke Pujuu ashí senchigtin Israel aents aidauti emematin ainag nuna daajin. Nuadui ame niina aentsji aidau wainkaush diyakum dushikiam nunak nii kuitamkattawai.   <span class="verse" id="V46">46&#160;</span>Yamai Tuke Pujuu mina yainkattawai amina maati tusa. Nuadui amina maan buukmin tsupigkattagme. Dutika ai amina iyashminak amina suntajum filisteo aidau jinaatta nujai chuwag aidau, kuntin yukagtin aidaujai yuwawagtatui. Dutika ai ashí tikich nugkanmaya aidauk dekawagtatui, Israel aents aidauti ememattaig Apajuí ima makichkia nuna”, tau.   <span class="verse" id="V47">47&#160;</span>Nuna tusa filisteo aidaun chichajak: “Yamai juwi tuwaka ijunutijum, Tuke Pujuuk puyagjaig, nagkijaig uwemtikagtuchua nunú ashí dekattagme. Juju maaniamua juka Tuke Pujuunui. Nii inak yaimpaktatui, atum aidautigmin depetuk ijinatnume tusa”, tiuwai.   </div><div class='p'> <span class="verse" id="V48">48&#160;</span>Tusa tama Goliat Davidjai maaniatatus jiintukiuwai. Nunitai Davidchakam tupikatkiuwai igkunia maaniatatus.   <span class="verse" id="V49">49&#160;</span>Nunik wegak wampachjinian makichik kaya juki kaya nagkimtainum egkea nagkia Goliatan nijayin tukuwai. Dutika tukum nijayinig kayan awajau, shushum iyaag tepesui.   <span class="verse" id="V50">50&#160;</span>Aatus David Goliatan depetkauwai. Kaya egkea nagkimtaichijinig kaya egkea nagkia tuku mauwai. Dutika maa puyaja takakchau asa,   <span class="verse" id="V51">51&#160;</span>tupikaki jegantun niina puyagjinak ukuinak jujuki awena mauwai. Dutika maa buuken tsupijuk jujukiuwai.  </div><div class='p'>Nunú maanitan yacha etegtua mantuam, filisteo suntag aidauk pisajajui.   </div><div class='p'> <span class="verse" id="V52">52&#160;</span>Nuniagtai Israel aents aidau Judá wegantu aidaujai maaniami tusag senchi untsumkag pataetukag, filisteo aentsu yaaktaji aidau Gad Ecrógjai aajakua imanui mai mainakua jegawajui. Dutika ijinamu asa Shaaraim uwaki, yaakat Gad wetainum, nuigtu yaakat Ecrón wetainum aatus filisteo suntag jinauk tepetag jegauwai.   </div><div class='p'> <span class="verse" id="V53">53&#160;</span>Israel aents aidauk filisteo aidaun pataetukag shiyaku waketug filisteo batsamtaijin kaunawag dita wajiji aidaunak ashí yajutkajui.   <span class="verse" id="V54">54&#160;</span>Dutikawagmatai David Goliata buuken juki Jerusalén ejegauwai. Untsu maaniaku jutaiji aidaunak niina aakjin jukiuwai.   </div><div class='p'> <span class="verse" id="V55">55&#160;</span>Eke David Goliatjai maaniatatus wegai, Saúl suntaja apuji Abner aajakua nuna iniak:  </div><div class='p'>“¿Aush yana uchijimpaita?” tau.   </div><div class='p'> <span class="verse" id="V56">56&#160;</span>Tusa iniam Abner ayaak:  </div><div class='p'>“Mina apujuh, wika shiig dekatsjai”, tiuwai.  </div><div class='p'>Tusa tama apu Saúl chichajak:  </div><div class='p'>“Kame inimsam dekata”, tiuwai.   </div><div class='p'> <span class="verse" id="V57">57&#160;</span>Dutika David Goliata maa buuken tsupijuk juki minittaman, Abner igkug juki Saúlai ejentauwai.   <span class="verse" id="V58">58&#160;</span>Dutikamtai Saúl iniak:  </div><div class='p'>“¿Amesh yana uchijiyaitpa? ujatkata”, tau.  </div><div class='p'>Tama David ayaak:  </div><div class='p'>“Wika amina inakem Jesé Belégnumiaya nuna uchijiyaitjai”, tiuwai.   </div><ul class='tnav'>
<li><a href='index.htm'>1 Samuel</a></li>
<li><a href='1SA16.htm'>&lt;</a></li>
<li><a href='1SA.htm'>17</a></li>
<li><a href='1SA18.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
