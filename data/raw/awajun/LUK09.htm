<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Lucas 9</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/LUK09.htm" />
</head>
<body>
<ul class='tnav'>
<li><a href='index.htm'>Lucas</a></li>
<li><a href='LUK08.htm'>&lt;</a></li>
<li><a href='LUK.htm'>9</a></li>
<li><a href='LUK10.htm'>&gt;</a></li>
</ul>
<div class="main">
 
<div class='chapterlabel' id="V0"> 9</div><div class='s'>Jesús doce jintintaiji aina nu ishiakbau </div> <div class='r'>(Mt. 10.5-15; Mr. 6.7-13)  </div><div class='p'> <span class="verse" id="V1">1&#160;</span>Jesús jintintaiji doce aina nuna ijumag ashí iwanch aidaunum jiimainun, nuigtú jata aidaunum etsaegkagtumainnash senchin susauwai.   <span class="verse" id="V2">2&#160;</span>Dutikak ishiakui Apajuí inama nuna pachis etsegkatnume nuninak jau aidaunash etsagagtinme tusa;   <span class="verse" id="V3">3&#160;</span>dutikak:  </div><div class='p'>—Makichkish jukigpajum jintá weaku atsumainuk. Ushujutaigkesh, wají egkesá jutaigkesh, pagkesh, kuichkikesh, nuigtú nugkutaigmesh yachiagmek jukigpajum;   <span class="verse" id="V4">4&#160;</span>atum tu jeganma wayattagme nuig pujustajum nunikjum weakjum ukuktajum.   <span class="verse" id="V5">5&#160;</span>Tuja tuwí atumin jujamtan dakitjamiagtatua, nuniakuig nu yaaktanmag jiinkí ukuakjum, atumi dawemin yukukuntu awa nu pegagjum akaketkajum ukuktajum, dita suwimak jukitnuji iwaintakjum, tiu.   </div><div class='p'> <span class="verse" id="V6">6&#160;</span>Tiajam ditashkam jiinjag ashí yaakat yaijuch aidaunum nagkaemainak yamajam chichama nuna etsejuinak, jau aidaunashkam etsagaidau.   </div><div class='s'>Herodes Jesusan yakita tibau </div> <div class='r'>(Mt. 14.1-12; Mr. 6.14-29)  </div><div class='p'> <span class="verse" id="V7">7&#160;</span>Herodes tetrarca Jesús ashí dutikamua nuna antuku, nunik anentai jegachu, wagki ujumak aents aidau chichainak: “Juan maamua nu nantakne”, tuinai   <span class="verse" id="V8">8&#160;</span>tikich chichaidau: “Auk Eliasai” tuinai, tikich chichaidau: “Yaunchuk profeta aajakajua nuiya nantakne”, tuidau asagmatai.   <span class="verse" id="V9">9&#160;</span>Tujash Herodes chichaak:  </div><div class='p'>—Wi inamja ai Juagká buuken tsupikagmayajama, ¿dusha ya amainaita tuinamun antujag dusha?  </div><div class='p'>Tusa wainkatatus wakegau.   </div><div class='s'>Jesús cinco mil aents ayugkamu </div> <div class='r'>(Mt. 14.13-21; Mr. 6.30-44; Jn. 6.1-15)  </div><div class='p'> <span class="verse" id="V10">10&#160;</span>Apóstol aidau Jesús ishiakbau waketug kaunawag, ashí dita dutikamujinak ujakaju. Dutikam ditan yajuak nugka agkantu yaakat Betsaida tutainum awa nui weajui.   <span class="verse" id="V11">11&#160;</span>Tujash aents aidau dekaawag shimutkaju; nunikag jegajuawajam Jesuschakam ditan shiig anentus jukiajui, dutika Apajuí inama nuna pachis ujainak, tsagagtatus atsumaidaunash etsagau.   </div><div class='p'> <span class="verse" id="V12">12&#160;</span>Nuniai etsashkam akaegu asamtai, doce aina nunú jegaantag chichajuinak:  </div><div class='p'>—Aents akatjam ishiakta, yaakat yaig aina nui nuigtú ajanum batsata nui wegag kanuinak dita yuwatnujinash egaktinme, wagki juig makichkish atsamunum batsatji, tuidau.   </div><div class='p'> <span class="verse" id="V13">13&#160;</span>Tiagtai Jesús ayaak:  </div><div class='p'>—Atum dita yuwatnuk susatajum, tau.  </div><div class='p'>Tuinam dita aiinak:  </div><div class='p'>—Atsugtamajamah, cinco pag, nuigtú jimag namaka duke ajutjamajamah, untsu jutii shiakaja ashí ju aents aidau yuatnuk sumamainchauwah, tuidau;   <span class="verse" id="V14">14&#160;</span>duka cinco mil aishmag tumain aajakajui. Tiagtai Jesús ni jintintaiji aidaun:  </div><div class='p'>—Cincuenta, cincuenta kanagjum batsamsatajum titajum, tiu.   </div><div class='p'> <span class="verse" id="V15">15&#160;</span>Tima ditashkam ashí dutiksag batsasaju.   <span class="verse" id="V16">16&#160;</span>Dutikawagmatai cinco pagkan nuigtú jimag namaka nuna juki, pagkai nayaimpin diis see tusa puug jintintaiji aidaun tinabiu, dita aentsun tinamkatnume, tusa.   <span class="verse" id="V17">17&#160;</span>Dutikawajam ashí shiig yuwawajui, nunikagmatai ampinjau aidaunak doce chagkinnum yajuakajui.   </div><div class='s'>Pedro Jesusan amek Cristuitme tibau </div> <div class='r'>(Mt. 16.13-20; Mr. 8.27-30)  </div><div class='p'> <span class="verse" id="V18">18&#160;</span>Makichik tsawantai Jesús kanaká Apajuin aujak pujusá ni jintintaiji aidaush, nui pujuidau asamtai iniinak:  </div><div class='p'>—¿Aents aidaush minash yayai tujutuinawa?, tau.   </div><div class='p'> <span class="verse" id="V19">19&#160;</span>Tutai dita aiinak:  </div><div class='p'>—Ujumak aents aidau, Juan Yamijatnai tuinai; tikich chichaidau auk Eliasai taush ainawai; nuniai tikich tuidau yaunchuk profeta aajakajua dutsu aneantatai tujamainawai, tuidau.   </div><div class='p'> <span class="verse" id="V20">20&#160;</span>—Tiagtai Jesús ayaak: ¿Atumesh minash yayai tujutjume?, tau.  </div><div class='p'>Tutai Pedro ayaak:  </div><div class='p'>—Amek Cristo Apajuí awemamuitme, tiu.   </div><div class='p'> <span class="verse" id="V21">21&#160;</span>Tujash Jesusak mina pachittsagmek makichkish tikichik tiigpajum, tiuwai.   </div><div class='p'> <span class="verse" id="V22">22&#160;</span>—Aentsmaga akiinauwa duka kuashat waittsattawai nuigtú judío apuji aidau, sacerdote apuji aidaush, maestro chicham umiktinun jintinkagtin aidaushkam dakitjagtatui. Dutikau asag maawagtatui, tujash kampatum tsawan asa nantaktatui, tiuwai.   </div><div class='s'>Mina jintintaig atatus wakegauk waitiakush nemagtukti tibau </div> <div class='r'>(Mt. 16.24-28; Mr. 8.34-38)  </div><div class='p'> <span class="verse" id="V23">23&#160;</span>Tusa ashí aents aidaun chichajak:  </div><div class='p'>—Makichik aentskesh mina jintintaig atatus wakegauk, niinunak idaiyak kashí kashinig waitiakush nemagtukti.   <span class="verse" id="V24">24&#160;</span>Wagki aents ju nugka jui pujutan imá senchi wakegak, mina nemagtuk waittan dakitauk uwemjashtin ainawai; tujash mina nemagtak niina pujutjinash puyatjukchauk, uwemjatnai.   <span class="verse" id="V25">25&#160;</span>¿Wajinma yaimainaita aentsnash ashí nugka juwiyan niinu emakush, wakanin nigki megkaemaina dusha?   <span class="verse" id="V26">26&#160;</span>Wagki mina pachitus etsegtan datsanjuju tuja mina chichamjunash datsanjau aidaunak, Aentsmaga akiinau Apají imanjiya nujai ángel pegkejam aidaujai minitna dui datsanjatnai.   <span class="verse" id="V27">27&#160;</span>Tujash dekas tajime, atum ainajum juwiyatijum ujumak eke jatsuk, Apajuí inabauji wainkatnutigmesh ajume, tiuwai.   </div><div class='s'>Jesús yapajinamu </div> <div class='r'>(Mt. 17.1-13; Mr. 9.1-13)  </div><div class='p'> <span class="verse" id="V28">28&#160;</span>Nuna tii ocho tsawan tumain nagkaemakiu ai Jesús Pedron, Juagkan, nuigtú Jacobo juki mujanum wakauwai, Apajuí ausatatus.   <span class="verse" id="V29">29&#160;</span>Nunik Apajuin aujak pujai niina yapi yapajinauwai, jaanchjish puju winchamtin wajasui.   <span class="verse" id="V30">30&#160;</span>Nuniaig jimag aents Jesusan aujuidau, duka Moisés, Eliasjai aajakajui;   <span class="verse" id="V31">31&#160;</span>nunik tsaaptin winchamtin wajasbaunum wantinkaju, nunikag ni wakitkitnujin nuigtú Jesús Jerusalén waitkasa maam atinun pachis aujuidau.   <span class="verse" id="V32">32&#160;</span>Tuja Pedro ditajai ijunag yujaidaushkam, kaji depeteam kajigkú shintaukmá, Jesús tsawan wajas Moisés, Elías aatus ijuntatman wainkajui.   <span class="verse" id="V33">33&#160;</span>Nunik jimag aentsua nunú wegagmatai, Pedro Jesusan chichajak:  </div><div class='p'>—Maestroh, jutiish maigkis jui batsatagtai; kampatum aak umikagmi, makichik aminu, makichik Moisesdau, nuigtú Eliasdau, tau; tujash nunak ni tabaunash dekachiatak, tiuwai.   <span class="verse" id="V34">34&#160;</span>Juna aatus Pedro chichai, yujagkim ditajai ijumag ijikui, dutika yujagkim ijikam ishamkajui.   <span class="verse" id="V35">35&#160;</span>Nuniai yujagminmaya chichaak: “Juuwai mina Uchig, wi etegkamu ni antugkatajum”, tabau antuekauwai.   </div><div class='p'> <span class="verse" id="V36">36&#160;</span>Nunú chichaamu nagkanaig Jesús nigki wajaun wainkajui; tujash ditak takamtak juwakajui, nuigtush nunú tsawanta duik, makichkish tikich aidaunak dita wainkaja nunak ujakchajui.   </div><div class='s'>Wakan pegkegchau uchin egkemtuamun Jesús etsagagbau </div> <div class='r'>(Mt. 17.14-21; Mr. 9.14-29)  </div><div class='p'> <span class="verse" id="V37">37&#160;</span>Nunik kashinia dui mujanmaya akaejagmatai, kuashat aents Jesusan igkugtatus minidau.   <span class="verse" id="V38">38&#160;</span>Nuniai tuwakbaunmaya makichik aents senchi jiiká chichaak:  </div><div class='p'>—¡Maestroh, wait aneasam mina uchig makichkiuchia ju etsaentujata;   <span class="verse" id="V39">39&#160;</span>wakan pegkegchau egkemtakug pachiachbau untsumtiknuwe, imatikak kujamtiknuwe, dutikam saun wenin apauwe! ¡Nuigtush tunamitkag waitkas ipimpig ukuwe!   <span class="verse" id="V40">40&#160;</span>Imatikakui amina jintintaijum aidaun segamjai jiigtugkitnume tusan tujash tujinkagmae, tau.   </div><div class='p'> <span class="verse" id="V41">41&#160;</span>Tama, Jesús ayaak:  </div><div class='p'>—¡Aents dekaskeapi tuchau, pegkegchau aidauwah! ¿wajupá dukapea atumjaish pujumainaitja, wajupak katsunjatjime? jui uchijum itantá, tiuwai.   </div><div class='p'> <span class="verse" id="V42">42&#160;</span>Tima uchishkam adiju, nuniai iwanch uchin nugká ajiaju, dutika waugmitkam senchi kujau; tujash Jesús wakan pegkegchaun jiyakú, dutikamtai uchik tsagaju, nunikmatai apajin susauwai.   <span class="verse" id="V43">43&#160;</span>Dutikamtai ashí aents aidauk anentai jegachaju Apajuí senchijiya nuna wainkag.  </div><div class='s'>Jesús awentsag ni mantamnatnuji etsegkamu </div> <div class='r'>(Mt. 17.22-23; Mr. 9.30-32)  </div><div class='p'>Nunikag ashí aentsuk Jesús dutikamun wainkag puyatuk ijunainai, Jesús jintintaiji aidaun chichajak:   </div><div class='p'> <span class="verse" id="V44">44&#160;</span>—Shiig antuktajum wi titatjim nu: Aentsmaga akiinauwa nunak, aents aidaunum sujukagtatui, tau.   </div><div class='p'> <span class="verse" id="V45">45&#160;</span>Tujash ditak antuinachu wajina takua tawa nunak, eke Apajuí dekamtikchamu asag; nuigtush ajantuidau nunú pachisa iniitnak.   </div><div class='s'>Yaki dekas imá wagakush atinaita tiagbau </div> <div class='r'>(Mt. 18.1-5; Mr. 9.33-37)  </div><div class='p'> <span class="verse" id="V46">46&#160;</span>Nunikag jintintaiji aina nu, dita aina nuiyash yaki imá wagakush atinaita tudayinau.   <span class="verse" id="V47">47&#160;</span>Jesús dita anentaibaujinak dekaju asa, uchin juki niiní ayaunas awajsau,   <span class="verse" id="V48">48&#160;</span>dutika chichaak:  </div><div class='p'>—Makichik aentskesh ju uchia juna mina daajui juwauk, mina jujak dutikawai; nuigtú makichik aentskesh mina jujauk, mina awetiuwa nuna juwawai; wagki atum ainajum anuiya imanchauch anenmamaina nu imá wagaaku atinai, tiuwai.   </div><div class='s'>Jutiin shiwagmatjamtsu duka jutiinu asa aniawai </div> <div class='r'>(Mr. 9.38-41)  </div><div class='p'> <span class="verse" id="V49">49&#160;</span>Tutai Juan ayaak: Maestroh, makichik wainkamji amina daagmin iwanchin jiyau; tujash jutiijai minitan dakitakui, amek aikawaipa timaji, tau.   </div><div class='p'> <span class="verse" id="V50">50&#160;</span>Tutai Jesús ayaak:  </div><div class='p'>—Duka tiigpajum, jutiin shiwagmatjamtsu duka, jutiinu asa nuniawai, tiuwai.   </div><div class='s'>Jesús Jacobo jiyakbau </div> <div class='p'> <span class="verse" id="V51">51&#160;</span>Jesús nayaim wakitkitnuji tsawan jegau asamtai, puyatkas Jerusalén wegau.   <span class="verse" id="V52">52&#160;</span>Nuniak chichama etsegkatin aidaun emtikak awemau, dutikam ditashkam wegag samarianmaya aents aidau batsamtaijin yaakat yaignum wayawaju ni kanagtinun umikagtatus.   <span class="verse" id="V53">53&#160;</span>Tujash samarianmaya aidauk dita jutanak dakitjaju, Jerusalén weenak tuidau asamtai.   <span class="verse" id="V54">54&#160;</span>Dutikainam Jacobo, Juagjai Jesusan chichajuinak:  </div><div class='p'>—Apuh, ¿nayaimpinmaya jii iyak apeká ijinati tumainchaukaih?, tuidau.   </div><div class='p'> <span class="verse" id="V55">55&#160;</span>Tujash Jesús ditan ayampattsag jiyakú.   <span class="verse" id="V56">56&#160;</span>Nunik tikich yaakat yaignum weajui.   </div><div class='s'>Jesusa jintintaiji agtatus wakejukaju aidau </div> <div class='r'>(Mt. 8.18-22)  </div><div class='p'> <span class="verse" id="V57">57&#160;</span>Nunik jintá weenai, makichik aents Jesusan chichajak:  </div><div class='p'>—Apuh, wisha ame tuwig wekaetam nuniakminish tuke amijaig wekaesatin atajai tajai, tau.   </div><div class='p'> <span class="verse" id="V58">58&#160;</span>Tutai Jesús ayaak:  </div><div class='p'>—Kujancham aidau waajig ajuinawai, antsag yakiya pishak aidaushkam pasugkeg ajuinawai; tujash Aentsmaga akiinauwa duka tepesá ayamainkesh atsujui, tiu.   </div><div class='p'> <span class="verse" id="V59">59&#160;</span>Nuna tii Jesús tikich aentsun:  </div><div class='p'>—Nemagtukta, tiuwai.  </div><div class='p'>Tama:  </div><div class='p'>—Apuh idaitusta, dekatkauk wenu mina apajun ukusan ukuakun nemagkatjame, tau.   </div><div class='p'> <span class="verse" id="V60">60&#160;</span>Tutai Jesús ayaak:  </div><div class='p'>Idaisata, wakanin jakau aina nu jakau aidaunak ukustinme; tujash amek weme Apajuí inama nu pachisam etsegkata, tiu.   </div><div class='p'> <span class="verse" id="V61">61&#160;</span>Tikitchakam:  </div><div class='p'>—Apuh nemagkatjame, tujash idaitusta, dekatkauk mina jegajui pataag aidaun akatjan ukuutajai, tau.   </div><div class='p'> <span class="verse" id="V62">62&#160;</span>Tutai Jesús ayaak:  </div><div class='p'>—Aents nugka tsayaak, nugka tsaitaijiya nuna bakajin nenaa tsayaak wekaeyatak, ukujin ayampatua dii wajamaina numamtuk wajauk, Apajuí inama nu pachisa etsegkata tamak amaitsui, tiuwai.   </div><ul class='tnav'>
<li><a href='index.htm'>Lucas</a></li>
<li><a href='LUK08.htm'>&lt;</a></li>
<li><a href='LUK.htm'>9</a></li>
<li><a href='LUK10.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
