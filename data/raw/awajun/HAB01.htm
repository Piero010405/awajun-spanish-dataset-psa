<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Habacuc 1</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/HAB01.htm" />
</head>
<body>
<ul class='tnav'>
<li><a href='index.htm'>Habacuc</a></li>
<li><a href='MIC07.htm'>&lt;</a></li>
<li><a href='HAB.htm'>1</a></li>
<li><a href='HAB02.htm'>&gt;</a></li>
</ul>
<div class="main">
 <div class='mt'>Habacuc   
</div><div class='chapterlabel' id="V0"> 1</div><div class='s'>Profeta Habacuc Tuke Pujuujai chichasbau </div> <div class='p'> <span class="verse" id="V1">1&#160;</span>Profeta Habacuc aajakua nuna Apajuí nii aentsji aidaun chichama ujakti tusa iwaintukui.   </div><div class='q'> <span class="verse" id="V2">2&#160;</span>“Tuke Pujuuwah, yainkata tusan senchi untsuagme,  </div><div class='q'>tujash amek minak antugtatsme.  </div><div class='q'>¿Wajutiya minash antugtuktatme?  </div><div class='q'>Pempeentuniki waitkaniamu ayá nunú  </div><div class='q'>suwimak susam emegkagta tusan segamjame,  </div><div class='q'>tujash amek makichkish duka dutikatsme.   </div><div class='q'> <span class="verse" id="V3">3&#160;</span>¿Wagka minash ibau pegkegchau aidau  </div><div class='q'>iwaintugkumesh waitkajame?  </div><div class='q'>Pegkegchau takat aidau, utugchat aidau,  </div><div class='q'>yaakat tsayamu, jiyaniamu,  </div><div class='q'>maaniamu aina duka makichkish agkaatsui,  </div><div class='q'>ashí yantamnum ayawai.   </div><div class='q'> <span class="verse" id="V4">4&#160;</span>Amina chichamem umiktin agagbaunak  </div><div class='q'>makichkish uminatsui,  </div><div class='q'>ajantunisag shiig aneas betek yainidauk  </div><div class='q'>makichkish atsawai.  </div><div class='q'>Aents pegkegchau aidau aents pegkeg aidaun waitkainawai.  </div><div class='q'>Tsanumat, kasamat aina duka  </div><div class='q'>ashí yantamnum ayawai”, tiuwai Habacuc.   </div><div class='s'>Apajuí suwimak sukagtustin etsegkamu </div> <div class='q'> <span class="verse" id="V5">5&#160;</span>Tusa timatai Apajuí ayaak:  </div><div class='q'>“Tikich aents aidau batsata nuwish  </div><div class='q'>wajukeawa nunú shiig diistajum.  </div><div class='q'>Aunak dukap tsawan atsuk wi dutikattag  </div><div class='q'>nunú wainkajum anentai jegashtatjume.  </div><div class='q'>Juna tikich ujapainakuig,  </div><div class='q'>atumek dekaskeapi tumaitsugme.   </div><div class='q'> <span class="verse" id="V6">6&#160;</span>Caldeo aents pegkegchau magkagtin aidau  </div><div class='q'>ashí nugkanum yujasag,  </div><div class='q'>tikichi nugken atankiagtatus wakeyin aina nuna  </div><div class='q'>inajagtatjai jetepaktinme tusan.   </div><div class='q'> <span class="verse" id="V7">7&#160;</span>Ditak pegkegchau takatnum eemkau ainawai,  </div><div class='q'>nunin asag, dita wakegamun takau ainawai,  </div><div class='q'>nuadui makichkish tumainchau ainawai.   </div><div class='q'> <span class="verse" id="V8">8&#160;</span>Aents caballonum maanin aidauk shiig kuashat  </div><div class='q'>caballonum entsatkau atushat minisag  </div><div class='q'>tutugtuinawai.  </div><div class='q'>Nunú caballo aidauk ikamyawan nagkaesau senchi tupikainawai,  </div><div class='q'>tuja nuigtush uwegshunmaya lobo kajen ajankachua nuna nagkaesau ainawai.  </div><div class='q'>Iman asag atushat minisag  </div><div class='q'>dita shiwaajinak águila yutaijin wainak,  </div><div class='q'>nanaak akaetuki achiyama iman ainawai.   </div><div class='q'> <span class="verse" id="V9">9&#160;</span>Dita shimuinakug ashí ijina shimawai,  </div><div class='q'>imaaninak senchi uwakmakag shimawai,  </div><div class='q'>tuja aentsun achijag yajumaina duka,  </div><div class='q'>nayantsanum kayam dekapamainchauwa iman weakui.   </div><div class='q'> <span class="verse" id="V10">10&#160;</span>Iman asag apu aidaunak, tuja tikich aents  </div><div class='q'>eme anentsa diitai aina nunashkam dushikinawai.  </div><div class='q'>Yaakat peejamu aina nunak  </div><div class='q'>wainkauch diinak dushikinawai,  </div><div class='q'>nuninak kamatkanum batsamas yaaktanak utuinawai.   </div><div class='q'> <span class="verse" id="V11">11&#160;</span>Dase senchi dasentak kedegtuk nagkaemama iman ainawai.  </div><div class='q'>Iman ainakush dita senchijiya nuna  </div><div class='q'>apajuímaidau asag tunamainawai”, tiuwai.   </div><div class='s'>Profeta kajeka ataktu chichakbau </div> <div class='q'> <span class="verse" id="V12">12&#160;</span>“Israel aents aidaun Apajuíjiyah,  </div><div class='q'>amek pegkejam tuke pujuuwaitme;  </div><div class='q'>jinatnume tusamek idaikagtusaipa.  </div><div class='q'>Amek amina aentsjum aidau suwimak susam jintintuatag  </div><div class='q'>tusam, caldeo aents aidau ishitkaume.   </div><div class='q'> <span class="verse" id="V13">13&#160;</span>Amek pegkegmaitam iman asam,  </div><div class='q'>pegkegchauwa duka atsane pujuchuitme,  </div><div class='q'>tuja tudaushkam dakitnaitme.  </div><div class='q'>Nuadui ayatkek dii pujuipa, tuja aents pegkegchau aidau  </div><div class='q'>aents pegkeg aidaun maatnume tusamek  </div><div class='q'>agkan idaisaipa.   </div><div class='q'> <span class="verse" id="V14">14&#160;</span>¿Wagka aents aidaush  </div><div class='q'>nayantsanmaya namak aidaujai betekash,  </div><div class='q'>tuja kuntin apugtuchu aina nujai betekash awajsaume?   </div><div class='q'> <span class="verse" id="V15">15&#160;</span>Nuadui caldeo aents aidau,  </div><div class='q'>aents namaka main agsean ajuntuk,  </div><div class='q'>tuja retan nená yupichuch  </div><div class='q'>kuashat namakan achiyama numamtuk  </div><div class='q'>aents aidaun achija ijumainawai,  </div><div class='q'>dutikawag nuna diisag shiig aneenawai.   </div><div class='q'> <span class="verse" id="V16">16&#160;</span>Nuadui nunú aents namaka main aina duka  </div><div class='q'>niina redjin, agseajijai emematuinak  </div><div class='q'>kuntinun maa apeenak,  </div><div class='q'>kugkuin inciensonashkam apeenawai,  </div><div class='q'>wagki ditak duwi maawag  </div><div class='q'>dita yuwatnujinak shiig kuashat ijumag batsatu asag,  </div><div class='q'>shiig aneas batsatui.   </div><div class='q'> <span class="verse" id="V17">17&#160;</span>Caldeo aents aidau wainak mau batsamtitnume  </div><div class='q'>tusamek idaikagtusaipa”, tiabiajai.   </div><ul class='tnav'>
<li><a href='index.htm'>Habacuc</a></li>
<li><a href='MIC07.htm'>&lt;</a></li>
<li><a href='HAB.htm'>1</a></li>
<li><a href='HAB02.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
