<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Lucas 24</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/LUK24.htm" />
</head>
<body>
<ul class='tnav'>
<li><a href='index.htm'>Lucas</a></li>
<li><a href='LUK23.htm'>&lt;</a></li>
<li><a href='LUK.htm'>24</a></li>
<li><a href='JHN01.htm'>&gt;</a></li>
</ul>
<div class="main">
 
<div class='chapterlabel' id="V0"> 24</div><div class='s'>Jesús nantakbau </div> <div class='r'>(Mt. 28.1-10; Mr. 16.1-8; Jn. 20.1-10)  </div><div class='p'> <span class="verse" id="V1">1&#160;</span>Tumig tsawagmatai shiig kashikmasag nuwa aidau kugkuin shiig pegkeg najanamujin jukiag, Jesús ukusbaunum wegaju.   <span class="verse" id="V2">2&#160;</span>Nunik jegakmag ukumatai kaya muuntai epenbauk ekemak atatman wainkaju;   <span class="verse" id="V3">3&#160;</span>nunik utuawaju, tujash Apu Jesusa iyashinak wainkachajui.   <span class="verse" id="V4">4&#160;</span>Nunikag puyatkag, wajukamki tusag iniininak wajainai, jimag aents jaanch winchamtinun nugkuaju ditai ayaumas wajaantaju.   <span class="verse" id="V5">5&#160;</span>Nuna wainkag senchi ishamkag, nugká tsuntsumá ijunainai chichajak:  </div><div class='p'>—¿Wagka iwaaku pujaush jakau ukutainmash egagme?   <span class="verse" id="V6">6&#160;</span>Juig atsawai, nantakne. Adeagtajum ni Galilea pujus chichaak:   <span class="verse" id="V7">7&#160;</span>“Aentsmaga akiinauwa nunak, aents tudaugtin aidaunum sujukagtatui dutikawagmatai achijag maawagtatui, dutikam kampatum tsawanta jui nantaktatui”, tujabiajua nu.   </div><div class='p'> <span class="verse" id="V8">8&#160;</span>Tama ditashkam Jesús chichaak nuniktatjai tibauwa nuna adeajaju.   <span class="verse" id="V9">9&#160;</span>Nunik ukusbaunmaya waketug jegawag, ashí dita wainkamujinak niina jintintaiji once juwakajua nuna ujakajui nuigtú tikich aidaunashkam.   <span class="verse" id="V10">10&#160;</span>Apóstol aidaun ujakajua duka: María magdalanmaya, Juana, tikich María Jacobo dukujiya nunú, nuigtú tikich nuwa aidau aajakajui.   <span class="verse" id="V11">11&#160;</span>Nuwa tusa etsejiagtaish, wainak tu yujatsuash tusag, ditak dekaskeapi tichajui.   </div><div class='p'> <span class="verse" id="V12">12&#160;</span>Nuniagtai Pedrok jiinkug tupi tupikakua Jesús ukusbaunum jegantá, tekená diikmá imá sabananak wainkauwai, nunik anentai jegacha wajukamki tusa ane anentaimkawa jegá wakitkiuwai.   </div><div class='s'>Emaús wedaun wantintukbau </div> <div class='r'>(Mr. 16.12-13)  </div><div class='p'> <span class="verse" id="V13">13&#160;</span>Nunú tsawantinig, Jesusa jintintaiji aina nuiya jimag, yaakat yaijuch Emaús tutainum wedau, Jerusalén juwaki once kilómetro awa nui jegawagtatus.   <span class="verse" id="V14">14&#160;</span>Nunik weenak ashí Jesús dutikamun pachisag chichai chichainakua weedau.   <span class="verse" id="V15">15&#160;</span>Nuna tuinak ditak tudayinai, Jesuschakam amainag ditajai ijunag ashinu.   <span class="verse" id="V16">16&#160;</span>Tujash ditak, wainainayatkush Jesusapita tuinachu.   <span class="verse" id="V17">17&#160;</span>Nudiagtai Jesús iniak:  </div><div class='p'>—¿Jintá wesagmesh, wají pachisjumea chichamugme? Tau. Tama wake besekag ijuntsajui.   </div><div class='p'> <span class="verse" id="V18">18&#160;</span>Tutai Cleofas daagtin ayaak:  </div><div class='p'>—¿Imá amekek ashí wají Jerusalén nagkaemaki nunú dekatsum? Tau.   </div><div class='p'> <span class="verse" id="V19">19&#160;</span>Tama ni iniak:  </div><div class='p'>—¿Wají nagkaemakne? Tau.  </div><div class='p'>Tutai: —Jesús nazaretnumia profeta aayi, takaamujish tuja chichamesh senchigtin Apajuí eemtin nuigtú ashí aents aidaunmashkam;   <span class="verse" id="V20">20&#160;</span>nuna, sacerdote apuji aidau nuigtú jutii gobernanteji aidaujai sujukagmae achijag maatnume tusa.   <span class="verse" id="V21">21&#160;</span>Tujash jutiik, niimpap Apu wajas Israel aidautinak agkanmitkagmattaji tusa dakauji. Nuna dutikawaja duka kampatum tsawan nagkaemawai.   <span class="verse" id="V22">22&#160;</span>Nuniamunum ujumak nuwa jutiijai yujau aidau kashikmas Jesús ukusbaunum wegaju, anentai jegamainchaun,   <span class="verse" id="V23">23&#160;</span>Jesusa iyashin wainkachag, waketug kaunawag, ángel aidau wainkamji nunika ajin, Jesusak iwaaku pujawai tujamaji tusa etsejiagtai,   <span class="verse" id="V24">24&#160;</span>ujumak jutii kumpají aidau Jesús ukusbaunum wegag, nuwa tiaja nunak imatiksag wainkaje, tujash Jesusnak wainkachaje, tuidau.   </div><div class='p'> <span class="verse" id="V25">25&#160;</span>Tiagtai Jesús ayaak:  </div><div class='p'>—¡Wagka anentainkachush ainagme nuigtush dekaskeapi tumainchauk dekapeajum ashí profeta tiajua duka!   <span class="verse" id="V26">26&#160;</span>¿Atumek dekatsjumek Cristuk niina imanjiya nuwig eke waitsuk waittsatna duka?   </div><div class='p'> <span class="verse" id="V27">27&#160;</span>Tusa, Moisés agagbauwa nui nagkamas nuigtú ashí profeta aidau, ashí agagbaunum niina pachis tawa nuna ujakajui.   </div><div class='p'> <span class="verse" id="V28">28&#160;</span>Nunik yaakat yaijuch Emaús jegamunum, Jesusak nagkaemaki wegau, nuní atushat wegau wajukmaina numamtuk.   <span class="verse" id="V29">29&#160;</span>Nunitai dita chichajuinak:  </div><div class='p'>—Jui jutiijai juwakta, kiyawai, tuidau.  </div><div class='p'>Tiagtai Jesuschakam wayauwai ditajai juwaktatus.   <span class="verse" id="V30">30&#160;</span>Nunik ditajai mesanum jegantá pekagbaunum, pagkan juki Apajuin see tusa puukú, dutika susaju.   <span class="verse" id="V31">31&#160;</span>Nuna dutiktai dekawajui Jesusapi tusag, nuniaig nigka megkaekauwai.   <span class="verse" id="V32">32&#160;</span>Nunikmatai ditak pempeentunikiag:  </div><div class='p'>—¿Wagkaik jintá minis Apajuí chichameg nuní awai tusa ujapakui, shiig aneasua minimag duwish anentaimjaish diischamji? tudayinau.   </div><div class='p'> <span class="verse" id="V33">33&#160;</span>Tusag tamawaik jiinjag Jerusalén wakitkiajui, nunik jegakmag once aina nu nuigtú tikich aidaujai ijunag batsatun wainkajui.   <span class="verse" id="V34">34&#160;</span>Nunik kaunamtai ujainak:  </div><div class='p'>—Dekas Apu Jesusak nantakne, nunik Simogkan wantintuke, tuidau.   </div><div class='p'> <span class="verse" id="V35">35&#160;</span>Tama ditashkam jintá wesá wainkamun nuigtú pag puuká susam Jesusapi tusa dekamujin pachis ujaidau.   </div><div class='s'>Jesús jintintaiji aidau wantintukbau </div> <div class='r'>(Mt. 28.16-20; Mr. 16.14-18; Jn. 20.19-23; Tak. 1.4-9)  </div><div class='p'> <span class="verse" id="V36">36&#160;</span>Nuna pachisag chichainak batsatai, Jesús ditá ejapen wajantá, chichaak: —Agkan pujamu atumnash ajutjamti, tau.   </div><div class='p'> <span class="verse" id="V37">37&#160;</span>Tama ditak senchi ishamkaju, wakan waintsujiash tusag.   <span class="verse" id="V38">38&#160;</span>Nuniagtai ditan chichajak:  </div><div class='p'>—¿Wagka imaanikjumesh ishamagme? ¿Wagka utujimsagmesh anentaimjutjume?   <span class="verse" id="V39">39&#160;</span>Mina uweg aidau diistajum nuigtú daweg aina dushakam, witjai, achigká diigsatajum; makichik wakanik nejeesh ukunchí aidaukesh atsugnai, mina ajutu wainjum junikag.   </div><div class='p'> <span class="verse" id="V40">40&#160;</span>Nuna tii niina uwejin, dawenmashkam achiamu aajakua nuna ditan inaktusajui.   <span class="verse" id="V41">41&#160;</span>Dutikam wainkag shiig aneenayatak dekas nantakneapi tumainchau dekapiagtai:  </div><div class='p'>—¿Yumainuk atsugtamainawak? tau.   </div><div class='p'> <span class="verse" id="V42">42&#160;</span>Tutai makichik namak achijuamun kupik susaju,   <span class="verse" id="V43">43&#160;</span>dutikam niishkam juki ditá eemtin yuwauwai.   <span class="verse" id="V44">44&#160;</span>Nunik chichaak: Juna pachisan atumjai pujubiag duwi, Moisés chicham umiktin agagbaunum, profeta aidau agajajua nuwish nuigtú salmosnum ashí mina pachitus agagbauwa duka uminkattawai tusan ujayajime, tiuwai.   </div><div class='p'> <span class="verse" id="V45">45&#160;</span>Nuna aatus taku Apajuí chichamen agagbauwa nuna shiig dekamtikawajui.   <span class="verse" id="V46">46&#160;</span>Nuna ti nuigtú chichaak: —Aaja agagbauwai, Cristuk jakatnai, nunik kampatum tsawanta jui nantaktinai,   <span class="verse" id="V47">47&#160;</span>nunikmatai niina daajin pachis chichagkagtuinak ashí nugkanmaya aidaush anentai yapajiawag, tudaujin tsagkugnagtinme tusag, duka Jerusalén nagkamsajum   <span class="verse" id="V48">48&#160;</span>atum ainagme ju ashí wainkaujum nunú etsejatin aidautigmek.   <span class="verse" id="V49">49&#160;</span>Tujash yamaikik Jerusalegkak juwaktajum, nuniagmin wi mina Apag Wakaní Pegkejin anagtamawajua nuna awetitjime, nunikmatai nayaimpinmaya senchi jukitajum, tiuwai.   </div><div class='s'>Jesús nayaimpinum wakitkimu </div> <div class='r'>(Mr. 16.19-20; Tak. 1.9-14)  </div><div class='p'> <span class="verse" id="V50">50&#160;</span>Nunik Jesusak jintintaiji aidaun yajuak yaakta ukumtiki Betania ejegawajui, nunik nui Jesús uwejin takui: Apajuí yaimpakti, tiuwai.   <span class="verse" id="V51">51&#160;</span>Tusa Apajuí yaimpaktinme tamawaik yakí takuniuwai, nunik nayaimpinum wakitkiuwai.   <span class="verse" id="V52">52&#160;</span>Nunikmatai ememati ukuinak, shiig aneasag Jerusalén waketjajui.   <span class="verse" id="V53">53&#160;</span>Nunikag jega Apajuí ememattainum kashí kashinig tuke ijuntsagké aidau Apajuin emematuinak.  </div><ul class='tnav'>
<li><a href='index.htm'>Lucas</a></li>
<li><a href='LUK23.htm'>&lt;</a></li>
<li><a href='LUK.htm'>24</a></li>
<li><a href='JHN01.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
