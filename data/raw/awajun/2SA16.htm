<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 2 Samuel 16</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/2SA16.htm" />
</head>
<body>
<ul class='tnav'>
<li><a href='index.htm'>2 Samuel</a></li>
<li><a href='2SA15.htm'>&lt;</a></li>
<li><a href='2SA.htm'>16</a></li>
<li><a href='2SA17.htm'>&gt;</a></li>
</ul>
<div class="main">
 
<div class='chapterlabel' id="V0"> 16</div><div class='s'>David Sibájai chichasbau </div> <div class='p'> <span class="verse" id="V1">1&#160;</span>David mujanum pujau chichama dekaa jiinki muja nagkaiki ujumak kuwagai, Sibá Mefi-boshetan inake aajakua nunú jimag burron entsamkatin umikbaun juki, nuwi doscientos pag chimpiamun, uva juukbaun cien nantagkun, tuja uva ekaeja cien pag najanamun aatus pataja, nuigtu umutai vinon juki Davita igkugtatus weuwai.   <span class="verse" id="V2">2&#160;</span>Dutika igkugkam David niina iniak:  </div><div class='p'>“¿Aancha itugkatna imatikamesh iniime?” tau. Tama nii ayaak:  </div><div class='p'>“Juju burro aina juka amina nuwem aidau, uchijum aidaujai pekamiagtinai. Untsu pag aina nunak, uva ekaekamu aina nujai amina inakem aidau yuwawagtinai. Tuja umutai vinoa juka jintá uwegshunum shimamunum yaki pimpiawa nunú uwajagtinai”, tiuwai.   <span class="verse" id="V3">3&#160;</span>Timatai David iniak:  </div><div class='p'>“¿Amina apujum Saúl aajakua nuna tijaji Mefi-boshetash wajukame?” tau. Tama Sibá ayaak: “Auk ame tupikakiamin niina apachji Saúl apu aajakua nuadui mina apu adaitukchajaintash tusa Jerusalén juwakmae”, tau.   </div><div class='p'> <span class="verse" id="V4">4&#160;</span>Tusa tutai David niina chichajak:  </div><div class='p'>“Ayu, dekas nii tuu wekagu asamtai, Mefiboshetdau aajaku aina nunak amina amastajame”, tiuwai. Tusa tima apu emtin tsuntsuma pujus chichaak: “Wi ame wakegamun umiakui, ame mina yamai wait anenjujum aikasmek tuké wait anenjugtin ata tajame”, tiuwai.   </div><div class='s'>Simí apu Davitan pegkegchau chichagkamu </div> <div class='p'> <span class="verse" id="V5">5&#160;</span>Aatus chichasa ukuak Davitak aents niina uyunaidaujai we wenakua yaakat Bahurim jegawajui. Nuninai nuwiya makichik aents Saúl wegantu Guerar aajakua nuna uchiji Simí daagtin jiinki, Davitan pegkegchaun chichaju.   <span class="verse" id="V6">6&#160;</span>Imatjak kaya juki Davitan tukutatus nagkiau, dutikak niina suntaji aidaunashkam nagkiau. Dutiktai Davita aentsji aidau, suntag niina kuitamin aidaujai tentea ejapeawag emainaig,   <span class="verse" id="V7">7&#160;</span>Davitan pegkegchaun chichajak: “¡Magkagtinu, juwi pujutsuk wejumta!   <span class="verse" id="V8">8&#160;</span>¡Ame apu atasam Saúla patayi aidau amukuitam duwi Tuke Pujuu aminak suwimkan amawai! ¡Nuna umiak Tuke Pujuu yamai amina atanjamki, amina uchijum Absalógkan apu emattawai! Ame juwi wekaesam waitiam duka amina pegkegchaugmin waitiame. Amek dekas pegkegchau magkagtinaitme”,   <span class="verse" id="V9">9&#160;</span>tusa imatjutai, Abisaí Seruiá uchiji aajakua nunú apu Davitan chichajak: “¿Wagka jusha annaitkush aminash pegkegchaunash chichagtamua? ¡Dekas yamaikiuch niina buuken tsupigkan maatjai!” tau.   </div><div class='p'> <span class="verse" id="V10">10&#160;</span>Tutai apu ayaak:  </div><div class='p'>“Atum Seruiá uchijitigmek tuke aanin chichá yujagme, tujash wika dutikatajum tichattajai, wagki nii mina pegkegchaun chichagta nunak Tuke Pujuu tita tibau asa tawai. Nuadui makichik aentskesh, wagka dusha tame tusag niinak tumain ainatsui”, tiuwai.   </div><div class='p'> <span class="verse" id="V11">11&#160;</span>Nuna tusa Abisaín, suntaja apuji aidaujai chichajak:  </div><div class='p'>“¡Mina uchigkesh mantuatag tujuta duwi, Benjamín wegantua duka dekas minak mantuatag tawai! ¡Idaisatajum pegkegchaun chichagtakush chichagtukti! ¡Tuke Pujuu tita tibau asants tujutatai!   <span class="verse" id="V12">12&#160;</span>Tuke Pujuu wi waitiamun diigtus au aents mina yamai pegkegchaun chichagta nuna yapajia pegkegnum yumigtumainai”, tiuwai.   </div><div class='p'> <span class="verse" id="V13">13&#160;</span>Aatus tusa niina aentsji aidaujai, nuwi nagkaemakiag shimuidau. Nuniagtai Simí David weamunum yantamen peentaunum wesa pegkegchaun chichajak, kayai nagkiak, nugka yukukuntun juki yukuau.   <span class="verse" id="V14">14&#160;</span>Tuja Davitak niina aentsji aidaujai namak Jordán jegawajui, nunikag senchi yawejaju asag nuwi ayamainak batsamsajui.   </div><div class='s'>Absalón Jerusalén jegamu </div> <div class='p'> <span class="verse" id="V15">15&#160;</span>Tuja Davitak niina aentsji aidaujai tupikakiag imau yujainai, Absalón Ahitófeljai nuigtu ashí Israel aents aidaujai Jerusalén jegawajui.   <span class="verse" id="V16">16&#160;</span>Nuninai Husai arquita aents Davita kumpaji Absalógka jegantun senchi untsumak chichajak:  </div><div class='p'>“¡Ameketme apumek, ameketme apumek!” awaju.   </div><div class='p'> <span class="verse" id="V17">17&#160;</span>Imatjam Absalón niina iniak: “¡Wika aminak mina apag Davitan shiig kumpajimpapi tinugme! ¿Wagka amina kumpagmijaish wechamume?” tau.   </div><div class='p'> <span class="verse" id="V18">18&#160;</span>Tama Husai ayaak: “Wika Tuke Pujuu yana etegkattawa apu ati tusa, tuja nuigtushkam Israel aents ashí ijunag etegkawagtata nuna yayaakun pujustag tau asan juwakmajai.   <span class="verse" id="V19">19&#160;</span>Ame apu uchijiyaitam nuna umigchaknush wisha tujash ¿yanak umigkatja? Nuadui wika amina apan umijiag dutiksanuk amina umigkattajame”, tiuwai.   </div><div class='p'> <span class="verse" id="V20">20&#160;</span>Tusa timatai idayas pujus Absalón Ahitófelan iniak:  </div><div class='p'>“¿Amesh minash wajukati tujutme?” tau.   <span class="verse" id="V21">21&#160;</span>Tusa tama Ahitófel chichajak:  </div><div class='p'>“Amina apa tupikak niina ikaa nuwe aidaun jega kuitamkati tusa batsaki nujai kanagta. Dutikawamin ashí Israel aents aidau dekas niina apajinak shiwagmagapi tujamiagtatui. Aatus tikich amina yaimpaina dushakam aminí agtatui”, tau.   <span class="verse" id="V22">22&#160;</span>Nuna tusa jega tuntupen carpan aakmatkajui. Dutikawagmatai nuwi apaji ikaa nuwe batsatun yajuak utsaa, ashí Israel aents aidau wainainamunum ditan kanutjauwai.   <span class="verse" id="V23">23&#160;</span>Tuja nunú tsawantinig Ahitófelan chichameg Apajuín chichamejai betek tumain aajakui. Nunak David pujusmataish iman aajaku asa, Absalón pujusmataish imanuk aajakui.   </div><ul class='tnav'>
<li><a href='index.htm'>2 Samuel</a></li>
<li><a href='2SA15.htm'>&lt;</a></li>
<li><a href='2SA.htm'>16</a></li>
<li><a href='2SA17.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
