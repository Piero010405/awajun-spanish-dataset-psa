<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Juan 6</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JHN06.htm" />
</head>
<body>
<ul class='tnav'>
<li><a href='index.htm'>Juan</a></li>
<li><a href='JHN05.htm'>&lt;</a></li>
<li><a href='JHN.htm'>6</a></li>
<li><a href='JHN07.htm'>&gt;</a></li>
</ul>
<div class="main">
 
<div class='chapterlabel' id="V0"> 6</div><div class='s'>Jesús cinco mil aents ayugkamu </div> <div class='r'>(Mt. 14.13-21; Mr. 6.30-44; Lc. 9.10-17)  </div><div class='p'> <span class="verse" id="V1">1&#160;</span>Nuna tusa ukuak, Jesusak Galilea kuchají amain weuwai, Tiberias tutainum.   <span class="verse" id="V2">2&#160;</span>Nuniamunum kuashat aents saetukajui, jau aidaun aents dutikmainchaun dutikaun wainkaju asag.   <span class="verse" id="V3">3&#160;</span>Nudiagtai Jesusak nainnum waka, jintintaiji aidaujai ekeemsauwai,   <span class="verse" id="V4">4&#160;</span>Judío aidau fiestamtaiji Pascua tikiju wajasú ai.   <span class="verse" id="V5">5&#160;</span>Nunik Jesús niimkamá shiig kuashat aents niiní minidaun wainak, Felipen iniak:  </div><div class='p'>—¿Pagkash tuwiya sumaktatji aents imaanik minina au ayugmainush? tau.   </div><div class='p'> <span class="verse" id="V6">6&#160;</span>Tujash nunak dekapsatatus tiuwai, wagki nigka dekau wajuk dutikattawa nunak.   <span class="verse" id="V7">7&#160;</span>Tama Felipe ayaak:  </div><div class='p'>—Doscientos denariowai pag sumaka, makí makichik aents imá imachik tinamash tuké jegamaitsui, tiuwai.   </div><div class='p'> <span class="verse" id="V8">8&#160;</span>Tutai jintintaiji aina nuiya makichik Andrés, Simón Pedro tutaya nuna yachi chichaak:   </div><div class='p'> <span class="verse" id="V9">9&#160;</span>—Jui makichik uchi cinco pag cebadajai najanamu nuigtú jimag namak ajawai. ¿Jukeuchish aents ibauwa nuish jegamainkaih? tiuwai.   </div><div class='p'> <span class="verse" id="V10">10&#160;</span>Tiagtai Jesús ayaak:  </div><div class='p'>—Ashí aents aidau batsamsatajum titajum, tiuwai.  </div><div class='p'>Nuanui kuashat chijichi ayau, nuwi batsamsajui cinco mil aishmag tumain.   <span class="verse" id="V11">11&#160;</span>Jesús nuna pagkan juki Apajuin see tii jintintaiji aidaun tinamkauwai, dutikam dita jukiag batsata nuna tinamkajui, dutika namaknashkam dita wakegaina dutiksag tinamkajui.   <span class="verse" id="V12">12&#160;</span>Dutikam shiig yuwawagmatai, Jesús jintintaiji aidaun chichajak:  </div><div class='p'>—Punjau ampinkaja duka yajuaktajum, wainak utsankai, tiuwai.   </div><div class='p'> <span class="verse" id="V13">13&#160;</span>Tima ditashkam yajuakajui, dutikawag doce chagkinnum aimkajui, cinco pag cebada najanamu yuwaku puujá ampigbau aina nuna.   <span class="verse" id="V14">14&#160;</span>Dutikawagmatai aents aidaushkam, Jesús aents dutikmainchaun dutikau asamtai, chichainak:  </div><div class='p'>—Juka dekaskenum profeta ju nugka jui taatnai tibauwa nuuwai, tuidau.   </div><div class='p'> <span class="verse" id="V15">15&#160;</span>Tujash aents aidau Jesusan tajuawag kakantus jukiag rey ematasag wakegainamun dekau asa, ataktú nigki muja yakí jiitkaunum wakauwai.   </div><div class='s'>Jesús yumí awanken wekaesá webau </div> <div class='r'>(Mt. 14.22-33; Mr. 6.45-52)  </div><div class='p'> <span class="verse" id="V16">16&#160;</span>Nunik kintamai, Jesusa jintintaiji aidauk kuchanum jegawajui,   <span class="verse" id="V17">17&#160;</span>nunikag barcanum chimpimjag Capernaúm katigtatus weedau. Shiig suwe wajasmataishkam, Jesusak eke wakitkig taachu asamtai.   <span class="verse" id="V18">18&#160;</span>Nuniamunum, dase senchi umpuamu asa kuchak senchi tsukatu.   <span class="verse" id="V19">19&#160;</span>Imatikamaitak wiyankag seis kilómetro tumain kuwagainai, Jesús yumí awanken wekaegas barcan adijkattak minittaman wainkajui. Nunik ishamkajui.   <span class="verse" id="V20">20&#160;</span>Nuniagtai Jesús chichaak:  </div><div class='p'>—¡Witjai ishamkaigpajum! tiuwai.   </div><div class='p'> <span class="verse" id="V21">21&#160;</span>Tutai shiig aneasag barcanum egkejajui, nunik machik wesag wamkes dita jegatasa wegamunum anuumkajui.   </div><div class='s'>Aents aidau Jesús egakbau </div> <div class='p'> <span class="verse" id="V22">22&#160;</span>Kashinia dui, aents kuchá amain juwaju aidauk adeajajui, jintintaiji aina duka makichik barca au asamtai ditak weenai, Jesús ditajai egkemjachua nuna.   <span class="verse" id="V23">23&#160;</span>Nuniamunum yaakat Tiberiasnumia barca aidau, Apu Jesús Apajuin see tusa pagkan puujá, aents aidaun ayugkauwa nui, tikiju anumkajui.   <span class="verse" id="V24">24&#160;</span>Nunikag diikmá, Jesús ni jintintaiji aidaujai nui atsuagtai, ataktú barca aina nui chimpimjag Capernaúm weajui, Jesusan egakagtatus.   </div><div class='s'>Jesusai pag pujutan sukagtinuk </div> <div class='p'> <span class="verse" id="V25">25&#160;</span>Nunik kuchá amain katikmag Jesusan wainkag, iniinak:  </div><div class='p'>—Maestroh, ¿wajutí juish taamume? tuidau.   </div><div class='p'> <span class="verse" id="V26">26&#160;</span>Tama Jesús ayaak:  </div><div class='p'>—Dekas tajime, atum egatjum duka aents dutikmainchaun dutikamag dui egattsugme, pag shiig yuwamujum dui egatjume.   <span class="verse" id="V27">27&#160;</span>Yutai dukap atsuk abuena duka anentaimtigpajum. Dekas yutai abuechau tuke pujutan sukagtina nu jukitasajum anentaimtustajum; nunak Aentsmaga akiinauwa nu amastatui, wagki Apajuí mina Apajua nu: Ame duka dutikata tusa inatjau asamtai.   </div><div class='p'> <span class="verse" id="V28">28&#160;</span>Timatai aents aidau iniinak:  </div><div class='p'>—¿Wají dutikmainaita Apajuí wakegamu umigkatasaish? tuidau.   </div><div class='p'> <span class="verse" id="V29">29&#160;</span>Tiagtai Jesús ayaak:  </div><div class='p'>—Juuwai Apajuí wakega duka, ni awemamua nuna dekaskeapi titinme tawa nuuwai.   </div><div class='p'> <span class="verse" id="V30">30&#160;</span>Tutai dita chichajuinak:  </div><div class='p'>—¿Wají wainchatai iwainkagtumainaitme, nu wainkaja dekaskeapi tumainush? ¿Tuwaita ame takaamu aidaush?   <span class="verse" id="V31">31&#160;</span>Jutii muunji aajakajua duka uwegshunum maná yuujakú ainawai, agagbaunmash: “Nayaimpinmaya pagkan yuwatnume tusa susauwai” tawai, tuidau.   </div><div class='p'> <span class="verse" id="V32">32&#160;</span>Tiagtai Jesús ayaak:  </div><div class='p'>—Dekas tajime, nunak Moisés nayaimpinmaya pagnak susachui, mina Apajua nuuwai nayaimpinmaya pag dekaskea nuna sukagta duka.   <span class="verse" id="V33">33&#160;</span>Wagki Apajuí pagjiya duka nayaimpinmaya jui akaikiuwa nuuwai, ashí nugkanmayan pujutan susatna nu.   </div><div class='p'> <span class="verse" id="V34">34&#160;</span>Tutai:  </div><div class='p'>—Apuh, nu pag tuke sukagtita, tuidau.   </div><div class='p'> <span class="verse" id="V35">35&#160;</span>Tiagtai Jesús chichaak:  </div><div class='p'>—Witjai pag pujutan sukagtinnuk, minai minidauk tuke yapajuashtin ainawai. Nunisag minai dekaskeapi tuidaushkam tuke kitaagchatin ainawai.   <span class="verse" id="V36">36&#160;</span>Tujash timajim dutiksanuk tajime, mina waitiatkugmesh dekaskeapi tujuttsugme.   <span class="verse" id="V37">37&#160;</span>Ashí mina Apag sujamu aina nu minaig tamain ainawai, nunú minai taidaunak wika dakitjashtatjai.   <span class="verse" id="V38">38&#160;</span>Wagki wi nayaimpinmayan akaikig nunak, wi wakegamun takastasan taachuitjai; mina awetiuwa nu wakegamun takastasan tauwaitjai.   <span class="verse" id="V39">39&#160;</span>Juuwai mina awetiuwa nu wakegamua duka, makichkish ni sujusbauwa nunak emegkaumainchauwaitag nu, dutikakun tsawan nagkanbaunmash inanmainaitag nuuwai.   <span class="verse" id="V40">40&#160;</span>Wagki mina Apag wakegamua duka, ashí aents Apajuí Uchijimpapita tusa dekaskeapi tujutuidauk pujut nagkanchau ajitnume, nunikmatai wi tsawan nagkanbaunum inankitjai, tawa nuuwai.   </div><div class='p'> <span class="verse" id="V41">41&#160;</span>Nuna tutai judío aidauk Jesús augmattan nagkamawaju, wagki ni chichaak: “Witjai pag nayaimpinmayan akaikiunuk” tau asamtai.   </div><div class='p'> <span class="verse" id="V42">42&#160;</span>Nunik pepeemtunisag: —¿Ju Jesús José uchijí, apajish nuigtú dukujish jutii wainnuweg duchaukaih? ¿Wajukeakua jusha nayaimpinmayan akaikijai tusash tawa? tuidau.   </div><div class='p'> <span class="verse" id="V43">43&#160;</span>Tiagtai Jesús chichaak:  </div><div class='p'>—Atumek tudayá yujatsuk idaisatajum.   <span class="verse" id="V44">44&#160;</span>Makichkitigmekesh minaig tamain ainatsjume mina Apag awetiuwa nu itagmashkuig. Tuja wi inankittajai tsawan nagkanbaunum.   <span class="verse" id="V45">45&#160;</span>Profeta aidau agagbaunum: “Ashí Apajuí jintintuamu agtinai”, tawai. Nunin asamtai ashí Apajun antugkau aina nu nuigtú niiniyan unuimaina nu minaig mininawai.   </div><div class='p'> <span class="verse" id="V46">46&#160;</span>“Nunak makichik aentskesh Apajun wainkau asa nuniatsui, ya Apajuiyai pujau tauwaita duke Apagnak wainkauwai.   <span class="verse" id="V47">47&#160;</span>Dekas tajime, minai dekaskeapi tuidauk, pujut tuke atina nu ajuinawai.   <span class="verse" id="V48">48&#160;</span>Witjai pag pujutan sukagtinnuk.   <span class="verse" id="V49">49&#160;</span>Atumi muunjum aajakajua nu uwegshunum maná yuwawaju aina duka jinawaju ainawai;   <span class="verse" id="V50">50&#160;</span>tujash wika pag nayaimpinmaya akaikiuwa nuna tajai, ya nuna yuwattawa duka jakashtinai tusan.   <span class="verse" id="V51">51&#160;</span>Witjai pag iwaaku nayaimpinmayan akaikiuwaitag nunak. Makichik aentskesh ju pagka juna yuwauk, tuke pujutnai. Wi pagkan sukagtustatag duka, mina iyashjua nuuwai, nunak wi ashí nugkanmaya aidaun pujutan susatasan nuniktatjai”.   </div><div class='p'> <span class="verse" id="V52">52&#160;</span>Tutai judío aidau ditak tudaiyinak:  </div><div class='p'>—¿Utugsaya niina nejenash yuwatajum tusash sujamainaita? tuidau.   </div><div class='p'> <span class="verse" id="V53">53&#160;</span>Tiagtai Jesús ditan chichajak:  </div><div class='p'>—Dekas tajime, Aentsmaga akiinauwa nuna neje yuwachkugmek, numpesh umachkugmek, pujutak atsugtabiagtinai.   <span class="verse" id="V54">54&#160;</span>Mina nejejun yuwak, numpagnash uma nu, pujut tuke atina nu ajawai; nuna tsawan nagkanbaunum wi inankittajai.   <span class="verse" id="V55">55&#160;</span>Wagki dekaskenum yutaiya duka mina nejejua nuuwai nuigtú dekaskenum umutaiya dusha, mina numpajua nuuwai.   <span class="verse" id="V56">56&#160;</span>Mina nejejun yuwak, mina numpajun umauk, wijai ijutkawai, nunisnuk wisha niijai ijutkajai.   <span class="verse" id="V57">57&#160;</span>Apag iwaaku pujuwa nu awetiu asamtai, wisha niinig iwaaku pujajai; nunin asamtai minaiyan yuwauk, wijai pujustinai.   <span class="verse" id="V58">58&#160;</span>Juuwai pag nayaimpinmaya akaikiuwa nu. Atumi muunjum maná yuujakaju jinawajua nuninchau, ju pagka juiyan yuwauk, tuke pujustinai.   </div><div class='p'> <span class="verse" id="V59">59&#160;</span>Jesús ashí ju aidaun pachis jintinkagtuauwa nunak, Capernaúm jega ijuntainum tiuwai.   </div><div class='s'>Chicham pujut tuke atina nuna sukagtin </div> <div class='p'> <span class="verse" id="V60">60&#160;</span>Nu jintinkagtamun antukag, kuashat niina nemajuidau chichainak:  </div><div class='p'>—Juna jintia juka shiig utugchatai, ¿ya nunash nunimainaita? tuidau.   </div><div class='p'> <span class="verse" id="V61">61&#160;</span>Nuna tusa ashishmatuinamun Jesús dekaa chichajak:  </div><div class='p'>—¿Wi tajim duka atumnak shiig awajtamkachajek?   <span class="verse" id="V62">62&#160;</span>¿Atumesh wajukmainaitjume, Aentsmaga akiinauwa nu yaunchuk pujujakbauwa nuwi weak takunu wainkugmesh?   <span class="verse" id="V63">63&#160;</span>Wakani pujutan sukagta duka, tujash iyashia duka nunak sukagtumaitsui; wi chicham aidaun timajim nu ainawai wakan aidauk nuigtú pujut aina duka.   <span class="verse" id="V64">64&#160;</span>Tujash atum ainajum anuiya ujumak dekaskeapi tuinachush ainawai. Nunak Jesusak yama nagkamsag ya aidauwa dekaskeapi tuinatsua, tuja ya sujama atinaita nuna dekau asa tiuwai.   <span class="verse" id="V65">65&#160;</span>Nuigtushkam chichaak:  </div><div class='p'>—Nuadui timajime makichkitigmekesh minaig minimainchau ainagme, Apag nunikti tichamu aidautigmek tusan.   </div><div class='p'> <span class="verse" id="V66">66&#160;</span>Duwi nagkamas, kuashat jintintaiji aidauk ukukiajui, nunikag nuigtuk niijaig yujainachu.   <span class="verse" id="V67">67&#160;</span>Nunikagmatai Jesús ni jintintaiji doce aina nuna:  </div><div class='p'>—¿Atumesh wetasajum wakegatsjumek? tau.   </div><div class='p'> <span class="verse" id="V68">68&#160;</span>Tutai Simón Pedro ayaak:  </div><div class='p'>—Apuh, ¿jutiish yayaig wetaji? Amina chichamjum aina dukeajama pujut tuke atinun sukagta duka.   <span class="verse" id="V69">69&#160;</span>Jutiik aminí dekaskeapi tiuwaitji, nunin asá dekaji, amek Cristo, Apajuí pegkegma nudauwaitme, tau.   </div><div class='p'> <span class="verse" id="V70">70&#160;</span>Tutai Jesús ayaak:  </div><div class='p'>—¿Wichaukaitag atum doce ainajum nuna etegjaunuk? Dutikamu ainagminig, atum ainajum anui makichik Iwanch pachitkawai, tiuwai.   </div><div class='p'> <span class="verse" id="V71">71&#160;</span>Nunak Judas Iscariote, Simogka uchijiya nuna tiuwai, wagki nunú doce aina nuiya sujam atin asa.   </div><ul class='tnav'>
<li><a href='index.htm'>Juan</a></li>
<li><a href='JHN05.htm'>&lt;</a></li>
<li><a href='JHN.htm'>6</a></li>
<li><a href='JHN07.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
