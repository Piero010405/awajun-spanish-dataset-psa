<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 2 Tesalonicenses 3</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/2TH03.htm" />
</head>
<body>
<ul class='tnav'>
<li><a href='index.htm'>2 Tesalonicenses</a></li>
<li><a href='2TH02.htm'>&lt;</a></li>
<li><a href='2TH.htm'>3</a></li>
<li><a href='1TI01.htm'>&gt;</a></li>
</ul>
<div class="main">
 
<div class='chapterlabel' id="V0"> 3</div><div class='s'>Apajuí aujkagtustajum tusa segabau </div> <div class='p'> <span class="verse" id="V1">1&#160;</span>Inagnamun yatsug aidauh tajime, jutii pachijattsajum Apajuí aujkagtustajum, Apu Jesusa chichamega nu wamak ashí yantamnum dapampaejati, nuigtú shiig wakesa antamu atí atumiin wajukabia nunisag.   <span class="verse" id="V2">2&#160;</span>Dutiksagmek Apajuí aujkagtustajum aents pegkegchau, nuigtú yajau aina nuish agkanmitkagmati, wagki ashí dekaskeapi tuinamu atsujuidau asagmatai.   <span class="verse" id="V3">3&#160;</span>Tujash Apu Jesusak betek uminai, ibau asa nigki ichichtamag, pegkegchaunmash kuitamjamkatnume.   <span class="verse" id="V4">4&#160;</span>Apu Jesusaig kajintsá anentaimji atum dutikajum nui, nuigtú ii dutikatajum tibaijim nunash dutiksagkeap takasagtatua tusa.   <span class="verse" id="V5">5&#160;</span>Apu Jesús yaimpaktinme Apajuí anejata nunisaik anejattanum, nuigtú Cristo waitiakush katsunjauwa nunisag katsunjatnume tabaunmashkam.   </div><div class='s'>Ashí takamain ainaji </div> <div class='p'> <span class="verse" id="V6">6&#160;</span>Yatsug aidauh, iina Apuji Jesucristo daajin tajime, ashí yatsut aidau takatsuk wainak batsataidauk tupanjatajum, jutii jintintuabiajim nunisag pujuinatsu nunú aidau.   <span class="verse" id="V7">7&#160;</span>Wagki atumek dekagme jutii wajukmaiji nunisjumek pujumainaitjum duka, jutiik atumjai pujubiag duik wainkaik takaskek pujuchbaiji,   <span class="verse" id="V8">8&#160;</span>makichik aentskesh akitskek yujuachbaiji. Duka nunitsuk tsawai kashijai ayamtsuk shiig senchi takabiaji atum ainajum anuiya makichkish waitkat dakitau asaja,   <span class="verse" id="V9">9&#160;</span>jutiik atum yayam amainchau asa nunishmaiji, ayatak jutii takaamun wainainak ditashkam nunisag takastinme tusa nunibiaji.   <span class="verse" id="V10">10&#160;</span>Wagki wi atumjai pujubiag duik juna tibaijime: Ni takatan dakitauk yutanash yuwashti, tusan.   <span class="verse" id="V11">11&#160;</span>Tujash antukmaji atum ainajum anuiya ujumak, takatsuk wainak yujasag tikichin waitká yujaidau tabaun.   <span class="verse" id="V12">12&#160;</span>Nunú aents nunin aidaunak Apu Jesucristo daajin tajai, emetnag batsamas dita yuwatnujin takastinme tusan.   </div><div class='p'> <span class="verse" id="V13">13&#160;</span>Tujash atumek yatsug aidauh, pegkeg takata duka yawetjaigpa.   <span class="verse" id="V14">14&#160;</span>Makichik aentskesh wi cartanum tajim juna umiachuk mamikiatajum, dutikagmek niijaig ijunjaigpa, datsaagti.   <span class="verse" id="V15">15&#160;</span>Tujash shiwagmá pujusaigpajum, ayatak yatsum anentsam chichagkata.   </div><div class='s'>Inagnaku akatmabau </div> <div class='p'> <span class="verse" id="V16">16&#160;</span>Apu Jesús shiig agkan pujutan sukagtina duke, tuke shiig agkan pujutan atumnash amastinme ashí tsawan wajuku agtatua nuwishkam. Apu Jesús ashí atumjaish atí.   </div><div class='p'> <span class="verse" id="V17">17&#160;</span>Witjai Pabloitjai jujú kumpamkagtamunak mina uwejui agatjime, ashí cartan awemaknuk tuke jutikan agajai.   </div><div class='p'> <span class="verse" id="V18">18&#160;</span>Iina Apuji Jesucristo ashí atumnash wait anenjamjatnume.  </div><ul class='tnav'>
<li><a href='index.htm'>2 Tesalonicenses</a></li>
<li><a href='2TH02.htm'>&lt;</a></li>
<li><a href='2TH.htm'>3</a></li>
<li><a href='1TI01.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
