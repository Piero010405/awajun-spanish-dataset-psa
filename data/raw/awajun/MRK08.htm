<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Marcos 8</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/MRK08.htm" />
</head>
<body>
<ul class='tnav'>
<li><a href='index.htm'>Marcos</a></li>
<li><a href='MRK07.htm'>&lt;</a></li>
<li><a href='MRK.htm'>8</a></li>
<li><a href='MRK09.htm'>&gt;</a></li>
</ul>
<div class="main">
 
<div class='chapterlabel' id="V0"> 8</div><div class='s'>Jesús cuatro mil aents ayugkamu </div> <div class='r'>(Mt. 15.32-39)  </div><div class='p'> <span class="verse" id="V1">1&#160;</span>Nunú tsawantinig ataktú kuashat aents tuwakú asag yumainji atsujuidau asagmatai, Jesús ni jintintaiji aidaun untsuká chichajak:   </div><div class='p'> <span class="verse" id="V2">2&#160;</span>—Ju aents aina juna wait anentuinajai, wagki kampatum tsawan jui wijai batsatainawai; tujash yumainjig atsujuinawai,   <span class="verse" id="V3">3&#160;</span>wi yujumkan ayugtsuk jeen ishiakmak, jintá wekamá jaka iyaumain ainawai, ujumak atushtanmaya kaunkajush aina dui, tau.   </div><div class='p'> <span class="verse" id="V4">4&#160;</span>Tutai jintintaiji aidau aiinak:  </div><div class='p'>—¿Tuwiya jukiya yumainush sumainaita aents atsamunum pujag juniautish?   </div><div class='p'> <span class="verse" id="V5">5&#160;</span>Tiagtai ditan iniak:  </div><div class='p'>—¿Wajupa pagka ajutjamainawa?  </div><div class='p'>Tama:  </div><div class='p'>—Siete pag ajutjamui, tuidau.   </div><div class='p'> <span class="verse" id="V6">6&#160;</span>Tiagtai aents nugkanum batsagtajum tusa ishiakui. Dutika siete pagkan juki Apajuin see tii, puujá ni jintintaiji aidaun tinabiu, dutikam ditashkam aentsun tinamkaju   <span class="verse" id="V7">7&#160;</span>Nuigtushkam ujumchik namak ajuidau, nuna Apajuin see tii tinamkagtitajum tusa tinabiuwai.   <span class="verse" id="V8">8&#160;</span>Nunik ashí shiig yuwawajui, nunikagmatai ampinkau aidaun siete chagkinnum aimjajui.   <span class="verse" id="V9">9&#160;</span>Nuna yuawajuk cuatro mil tumain aajakajui. Imana nuna akatek ishiakajui.   </div><div class='s'>Fariseo aidau wainchatai iwainkagtukta tusa Jesús segamú </div> <div class='r'>(Mt. 16.1-4; Lc. 12.54-56)  </div><div class='p'> <span class="verse" id="V10">10&#160;</span>Nunik jintintaiji aidaujai barcanum chimpimjag Dalmanuta nugkanum weuwai.   <span class="verse" id="V11">11&#160;</span>Nui jegamtai fariseo aidau kautuawag Jesusjai tudaiyidau, nuninak pegkegchau anentaiyai dekapsagtatus nayaimpinmaya wainchatai iwainakti tusag segaidau.   <span class="verse" id="V12">12&#160;</span>Tusá segainam Jesús senchi mayati chichaak:  </div><div class='p'>—¿Wagka ju aents aidaush wainchatai iwainakti tusash segamainawa? Dekas tajime makichik wainchataigkesh iwaintamak achagtatui.   </div><div class='p'> <span class="verse" id="V13">13&#160;</span>Tusa ukuak barcanum egkemag, ataktú amain katigkui.   </div><div class='s'>Fariseo aidau jintiamujig levaduraya numamtinai tibau </div> <div class='r'>(Mt. 16.5-12)  </div><div class='p'> <span class="verse" id="V14">14&#160;</span>Kajimatkiaju asag pag aidaunak jukichajui, ayatak makichik pag ajuidau barcanum egketu.   <span class="verse" id="V15">15&#160;</span>Nuniku ai Jesús ditan chichajak:  </div><div class='p'>—Nijah, fariseo aidau nuigtú Herodesa levaduraji aina nujai kuitamamkatajum, tau.   </div><div class='p'> <span class="verse" id="V16">16&#160;</span>Tutai ditak pempeentunikiag: “Nunak pag takukchag dui tujamji”, tuidau.   </div><div class='p'> <span class="verse" id="V17">17&#160;</span>Nu tuinamun Jesús dekajua:  </div><div class='p'>—¿Wagka pag atsawai tusagmesh jiyaniagme? ¿Atumek dekamainchauk nuigtush antumainchau dekapeajum? ¿Ekek utujimsa anentaimjum?   <span class="verse" id="V18">18&#160;</span>¿Jiimesh ajutjamainaigkik wainmatsjum nuigtush antutaigmish ajutjamainaig antasjum? ¿Nuniau asagmek aneaktsujum?   <span class="verse" id="V19">19&#160;</span>Wi cinco pagkan puujan cinco mil aents ayugkamash ¿ampinjau aidaush wajupa chagkina aimjamiugme?  </div><div class='p'>Tama dita aiinak:  </div><div class='p'>—Doce, tiaju.   </div><div class='p'> <span class="verse" id="V20">20&#160;</span>Tiagtai:  </div><div class='p'>—Wi siete pagkan cuatro mil aents ayugkamash ¿ampinjau aidaush wajupa chagkina aimjamiugme?  </div><div class='p'>Tama dita aiinak:  </div><div class='p'>—Siete, tiajui.   </div><div class='p'> <span class="verse" id="V21">21&#160;</span>Tiagtai ni ayaak:  </div><div class='p'>—¿Dutikauwaitkugmek antumainchau dekapeajum?   </div><div class='s'>Betsaidanmaya aents wainmachun Jesús etsagagbau </div> <div class='p'> <span class="verse" id="V22">22&#160;</span>Nunik Betsaida jegawajui, nunikmatai wainmachun itajuawag, antinjukta tusa segaidau.   <span class="verse" id="V23">23&#160;</span>Tama Jesuschakam wainmachun uwegnum egkesá juki yaakat yaijan ukumtiki jiin usuktua, uwejin nuna jiin patati, machikish wainmawash tusa iniau.   </div><div class='p'> <span class="verse" id="V24">24&#160;</span>Tama wainmachushkam pagkai niimak:  </div><div class='p'>—Aents aidaunak numia nuninun wainjai; tujash weedaun wainjai, tau.   </div><div class='p'> <span class="verse" id="V25">25&#160;</span>Tutai Jesús wainmachu jiin ataktú uwejin patatiu, dutikam paan wainmakui, nunik atushtanmayanash shiig wainu.   <span class="verse" id="V26">26&#160;</span>Nunikmatai jeen awemak:  </div><div class='p'>—Yaakat yaija awigkesh wayawaipa, tiuwai.   </div><div class='s'>Pedro Jesusan amek Cristuitme tibau </div> <div class='r'>(Mt. 16.13-20; Lc. 9.18-22)  </div><div class='p'> <span class="verse" id="V27">27&#160;</span>Nuna dutika, Jesús jintintaiji aidaujai weajui yaakat yaig aidau Cesarea nugkanum Filipo yaaktamamua nui. Nunik jintá wesa jintintaiji aidaun iniak:  </div><div class='p'>—¿Aents aidaush minash yayai tujutuinawa?, tau.   </div><div class='p'> <span class="verse" id="V28">28&#160;</span>Tutai dita aiinak:  </div><div class='p'>—Ujumak aents: “Juan Yamijatnai” tuinai, tikich chichaidau: “Auk Eliasai” taush ainawai, tikich tuidau: “Profeta aajakajua nuiyaskaitai” tujamainawai, tuidau.   </div><div class='p'> <span class="verse" id="V29">29&#160;</span>Tiagtai ni ayaak:  </div><div class='p'>—¿Tujash atumesh, minash yayai tujutjume? tau.  </div><div class='p'>Tutai Pedro ayaak:  </div><div class='p'>—Amek Cristuitme, tiu.   </div><div class='p'> <span class="verse" id="V30">30&#160;</span>Tujash Jesusak mina pachittsagmek makichkish tiigpajum, tiuwai.   </div><div class='s'>Jesús ni maam atinji etsegkamu </div> <div class='r'>(Mt. 16.21-23; Lc. 9.22)  </div><div class='p'> <span class="verse" id="V31">31&#160;</span>Tusa Jesús nagkama jintinkagtak:  </div><div class='p'>Aentsmaga akiinauwa duka kuashat waittsattawai nuigtú judío apuji aidau, sacerdote apuji aidaush, maestro chicham umiktinun jintinkagtin aidaujai dakituinak maawagtatui, dutikamash kampatum tsawan asa nantaktatui, tau.   <span class="verse" id="V32">32&#160;</span>Tusa paan etsegtai, Pedro akanak juki kakaakan chichagtan nagkabauwai.   </div><div class='p'> <span class="verse" id="V33">33&#160;</span>Tujash Jesús ayampattsag, jintintaiji aidaun diis Pedron jiyaak:  </div><div class='p'>—¡Wetá Iwanchih, ukugkita! Amek Apajuinu aina duka anentaimtatsme, aentsú anentaimtajig anentaime, tiuwai.   </div><div class='s'>Mina jintintaig atatus wakegauk waitiakush nemagtukti tibau </div> <div class='r'>(Mt. 16.24-28; Lc. 9.23-27)  </div><div class='p'> <span class="verse" id="V34">34&#160;</span>Nunik Jesusak jintintaiji aidaun nuigtú tikich aents aidaunashkam untsuká chichajak:  </div><div class='p'>—Makichik aentskesh mina jintintaig atatus wakegauk, niinunak idaiyak, waitiakush nemagtukti.   <span class="verse" id="V35">35&#160;</span>Wagki ashí aents ju nugka jui pujutan imá senchi wakegak, mina nemagtuk waittan dakitauk uwemjashtin ainawai; tujash mina nemagtak nuigtú yamajam chichaman etsejuinak waituidauk uwemjatnai.   <span class="verse" id="V36">36&#160;</span>¿Wajinma yaimainaita aentsnash ashí nugka juiyan niinu emakush, wakanin megkaemaina nuish?   <span class="verse" id="V37">37&#160;</span>Nuniachkush aentsush ¿wajupa wakaninash akikmatmainaita?   <span class="verse" id="V38">38&#160;</span>Wagki mina pachitus etsegtan datsanjuju tuja mina chichamjunash aents betek umichu weantu aina nuna nuigtú aents tudaugtin aidau ujatnash datsanjau aidaunak, Aentsmaga akiinau Apají imanjiya nujai ángel pegkejam aidaujai minitna dui datsanjatnai.   </div><ul class='tnav'>
<li><a href='index.htm'>Marcos</a></li>
<li><a href='MRK07.htm'>&lt;</a></li>
<li><a href='MRK.htm'>8</a></li>
<li><a href='MRK09.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
