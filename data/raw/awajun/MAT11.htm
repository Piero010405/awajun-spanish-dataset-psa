<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Mateo 11</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/MAT11.htm" />
</head>
<body>
<ul class='tnav'>
<li><a href='index.htm'>Mateo</a></li>
<li><a href='MAT10.htm'>&lt;</a></li>
<li><a href='MAT.htm'>11</a></li>
<li><a href='MAT12.htm'>&gt;</a></li>
</ul>
<div class="main">
 
<div class='chapterlabel' id="V0"> 11</div><div class='s'>Juan Yamijatin ni jintintaiji aidaun chicham dekaatajum tusa ishiakbau </div> <div class='r'>(Lc. 7.18-23)  </div><div class='p'> <span class="verse" id="V1">1&#160;</span>Jesús ni jintintaiji doce aina nuna ashí jintintua inagnak, nuiya jiinki ditá yaaktaji aina nui jintinkagtak chichaman etsegkatatus weuwai.   <span class="verse" id="V2">2&#160;</span>Juagkak achikam cárcel egkemas antuku Cristo chichagkagtak wekaebaun; nunik ni jintintaiji aidaun awetiuwai,   <span class="verse" id="V3">3&#160;</span>Jesusan juna iniasti tusa:  </div><div class='p'>—¿Amekaitam taatnai tibauwa nu, atsa tikichnak dakastatag?   </div><div class='p'> <span class="verse" id="V4">4&#160;</span>Tama Jesús ayaak:  </div><div class='p'>—Wetajum nunikjum Juan ujaktajum atum antukujum nu nuigtú wainkaujum dushakam.   <span class="verse" id="V5">5&#160;</span>Wainmachush wainmainawai, shutushkam wekagainawai, lepragtin aidaush tsagainawai, empekush antuinawai, jakaush nantainawai, tuja ujunauch aidaush yamajam chichaman antuinawai,   <span class="verse" id="V6">6&#160;</span>shiig aneastinai mina junik anentaimtujuinatsu duka, tiuwai.   </div><div class='s'>Juan pachisa Jesús etsegkamu </div> <div class='r'>(Lc. 7.24-35)  </div><div class='p'> <span class="verse" id="V7">7&#160;</span>Nunik ditak waketjamtai, Jesús nui aents batsatun Juagkan pachis iniak: “¿Wají wainkatasagmea uwegshunmash weabiugme? ¿Tagkanan dase umpuau wainkatasagmek weabiujum?   <span class="verse" id="V8">8&#160;</span>¿Nuniachkugmesh wají wainkatasagmea weabiugme? ¿Aents jaanch shiig pegkejan nugkujá pujau wainkatasagmek weabiujum? Atumek dekagme jaanch pegkejan nugkuaju aidauk rey aidau jeen pujuinawai.   <span class="verse" id="V9">9&#160;</span>Tujash ¿wají wainkatasagmea weabiugme? ¿Profeta wainkatasagmek weabiujum? Ehé, dekaske, duka profeta nagkaesau aajakui.   <span class="verse" id="V10">10&#160;</span>Wagki ni pachisa agagbauwa duka:  </div><div class='q'>“ ‘Wi mina chichamjun etsegnun emtikan awemajai,  </div><div class='q'>ni jintanak umigtamkati tusan’, tawai.   </div><div class='p'> <span class="verse" id="V11">11&#160;</span>“Dekas tajime, aents akiinaina nuig Juan Yamijatna nuna nagkaesauk atsawai; tujash Apajuí nayaimpinum inama nuig aents dekas imanchauchia nuuwai niina nagkaesauk.   </div><div class='p'> <span class="verse" id="V12">12&#160;</span>“Juan Yamijatin tauwa nuwi nagkamas yamaikish, Apajuí nayaimpinmaya inama nunak tutitag awagmainak waitkainawai, tuja aents kakakantu aidau nunak emegkakta tuinawai.   <span class="verse" id="V13">13&#160;</span>Ashí profeta aidau nuigtú chicham umiktina duka Juan tauwa imanuiya atinun etsegkajui.   <span class="verse" id="V14">14&#160;</span>Tuja wi taja nu dekas nuninapi takugmek dekaatajum, niiyai Elías taatnai tibauwa nu.   <span class="verse" id="V15">15&#160;</span>Ni antutaiji ajamuk antukti”, tiuwai.   </div><div class='p'> <span class="verse" id="V16">16&#160;</span>“¿Jujú aents aina junash wajijai apatkanua tumainaitja? Ditak, uchi aidau plaza aidaunum<a href="#FN1" class="notemark">*<span class="popup">Plaza, makichik agkantu yaakat awa nu.</span></a> pekaamsag kumpajijai untsuninak:   <span class="verse" id="V17">17&#160;</span>‘Flauta umpuakuish, atumek nantsemachmaugme; wake besemjan kantamkuish, buutchamugme’, tunaiyin aina numamtin ainawai.   <span class="verse" id="V18">18&#160;</span>Wagki Juan taa, yutainash yuachu, umutnash umachkui, Iwanch ajamu asa aniawai, tajume.   <span class="verse" id="V19">19&#160;</span>Tuja Aentsmaga akiinauwa nu taa yutainash yuwau, umutainash umakui, yuwa yuwakua wegawai, umutnash umú wekaewai, apu kuichkiji ijumin nuigtú tudaugtin aina nuna kumpajiyai, tajume. Tujash Apajuí yachajig, ni pegkeg takaamujiya dui wainnawai”.   </div><div class='s'>Aents pegkegchau idaitan dakitin aidau </div> <div class='r'>(Lc. 10.13-16)  </div><div class='p'> <span class="verse" id="V20">20&#160;</span>Tusa aents dutikmainchaun kuashat iwainak yaakat aidaunum takasua nuna najamnun chichagtan nagkamauwai, wagki anentain yapajiachaju asagmatai, nunik:   <span class="verse" id="V21">21&#160;</span>“¡Jauchaj Corazigkah aminak wait anentajame! ¡Jauchaj Betsaidah aminash wait anentajame! Tironmash nuigtú Sidogkash aents dutikmainchau atum iwaintukbau ainajum dutikamu ainakug, yaunchkes kuashat anentai idagmak yapajinmain aajakú ainatai.   <span class="verse" id="V22">22&#160;</span>Tujash tajime tsawan dekagmabau atina duik, tironmaya, sidogkanmaya aina nuna nagkaesau atumek suimkak jukiagtin ainagme.   <span class="verse" id="V23">23&#160;</span>Capernaúm,<a href="#FN2" class="notemark">†<span class="popup">“Capernaúm”, griego chichamnumag Cafarnaúm tawai. Tau asamtai tikich tuidauk “Cafarnaúm” taush ainawai.</span></a> ¿amesh nayaimpinum juwam atinaitjai tamek? Atsa, amek Hades<a href="#FN3" class="notemark">‡<span class="popup">“Hades”, tawa duka griego chichamai, tuja hebreo chichamnumag “Seol” tutaiyai. Nunak aents jakau aidau wakaní batsamtain tawai. Hadesnak nugká initken auwa nuninun iwainawai (Mt. 11.23; Lc. 10.15).</span></a> akaikitnaitme. Wagki aents dutikmainchau atum iwaintukbau ainajum dutika sodomanmayash iwaintukbau ainakug, yamaiya juish yaaktak amainai.   <span class="verse" id="V24">24&#160;</span>Tujash tajame, tsawan suwimak sukagtamu atina duik, amek Sodoma nugkanmaya nagkaesau suwimkak jukitnaitme”, tiuwai.   </div><div class='s'>Jesús ni Apají emematbau </div> <div class='r'>(Lc. 10.21-22)  </div><div class='p'> <span class="verse" id="V25">25&#160;</span>Nunú tsawantinig Jesús chichaak: “Emematjame Apawah, nayaimpin nugkan Apujiyah, wagki yacha nuigtú unuimaju aina duka uugkam aents imanchauch aina nunú iwaintuku asamin.   <span class="verse" id="V26">26&#160;</span>Dekaske Apawah, wagki amek aajam wakegame”, tiuwai.   </div><div class='p'> <span class="verse" id="V27">27&#160;</span>“Mina Apag ashí wají aina nunak mina idaitugsauwai. Makichkish wainainatsui Uchijinak, nunak Apajig wainui; antsag makichkish Apagnak wainuk atsawai, nunak Uchijig wainui, nunak Uchijiya nu iwaintam dekamain ainawai”.   </div><div class='p'> <span class="verse" id="V28">28&#160;</span>“Minai minitajum ashí atum kuashat takat takaakjum pimpikjum nuigtú kijin aidau yanamaina imanikjum pujautigmek, nunak wi ayamtijatjime.   <span class="verse" id="V29">29&#160;</span>Wi atumin dutikatajum tajim juka umiktajum nuniakjum midau unuimagtajum, wi batajuch nuigtú imanchauch anentaimtumauwaitag nu; aaja nuniakjumin wi atumi wakanminash ayamtiksattajai.   <span class="verse" id="V30">30&#160;</span>Wagki wi atum chicham umiktinun amajim juka yupichuchi nuigtú umikchamnukesh atsui”.   </div><ul class='tnav'>
<li><a href='index.htm'>Mateo</a></li>
<li><a href='MAT10.htm'>&lt;</a></li>
<li><a href='MAT.htm'>11</a></li>
<li><a href='MAT12.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V16">11:16</a>
<span class="ft">Plaza, makichik agkantu yaakat awa nu.</span></p>
<p class="f" id="FN2"><span class="notemark">†</span><a class="notebackref" href="#V23">11:23</a>
<span class="ft">“Capernaúm”, griego chichamnumag Cafarnaúm tawai. Tau asamtai tikich tuidauk “Cafarnaúm” taush ainawai.</span></p>
<p class="f" id="FN3"><span class="notemark">‡</span><a class="notebackref" href="#V23">11:23</a>
<span class="ft">“Hades”, tawa duka griego chichamai, tuja hebreo chichamnumag “Seol” tutaiyai. Nunak aents jakau aidau wakaní batsamtain tawai. Hadesnak nugká initken auwa nuninun iwainawai (Mt. 11.23; Lc. 10.15).</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
