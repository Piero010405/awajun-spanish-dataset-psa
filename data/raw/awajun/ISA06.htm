<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Isaías 6</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ISA06.htm" />
</head>
<body>
<ul class='tnav'>
<li><a href='index.htm'>Isaías</a></li>
<li><a href='ISA05.htm'>&lt;</a></li>
<li><a href='ISA.htm'>6</a></li>
<li><a href='ISA07.htm'>&gt;</a></li>
</ul>
<div class="main">
 
<div class='chapterlabel' id="V0"> 6</div><div class='s'>Apajuí Isaíasan chichaman etsegtugkati tusa etegkamu </div> <div class='p'> <span class="verse" id="V1">1&#160;</span>Apu Ozías jakauwa nunú mijantin Apu Apajuí niina ekemsa inamtaiji shiig pegkegnum yakí eketun wainkabiajai. Tuja jega Apajuí emematku ijuntai jegamkamua nuna initkenak nii jáanch nugkuagbauwa nunú dukuka amayi.   <span class="verse" id="V2">2&#160;</span>Apajuí eketbaunum nuna yakin serafín aidau batsamayi. Maki makichik seis nanaptin agmayi. Jimag nanapega duwi yapin dukuaku agmayi, tikich jimaja duwi nawen dukuaku agmayi, tuja tikich jimaja duwi nanamiagmayi.   </div><div class='p'> <span class="verse" id="V3">3&#160;</span>Tuja dita chichainak:  </div><div class='q'>“Tuke Pujuu ashí senchigtina duka shiig pegkegmai,  </div><div class='q'>tuja niina imanjiya nunú ashí nugkan jajutua awai”, wajagmayi.   </div><div class='p'> <span class="verse" id="V4">4&#160;</span>Nunú Apajuín emematuinak imatuinamu, jega Apajuí emematku ijuntai waitiji aidaun senchi umuchmayi, nuniai nunú jeganum bukuituk yujagkim wajas asabi.   <span class="verse" id="V5">5&#160;</span>Imaniakui chichaakun:  </div><div class='q'>“¡Jajapi yamaik! Wagki wika pegkegchaun chichau wajasu,  </div><div class='q'>tuja aents pegkegchaun chichau aina nujai ijunjan pujag,  </div><div class='q'>nuniayatkunuap Tuke Pujuu ashí senchigtina nuna pan wainkaja”, tusan tibaijai.   </div><div class='p'> <span class="verse" id="V6">6&#160;</span>Tusan tai makichik serafín wi wajamunum nanaak tantabi. Nunik minák altarnumian jii kaiji kapaun juki itanmayi.   <span class="verse" id="V7">7&#160;</span>Dutika duwi mina wenujun antinjuk chichagtak:  </div><div class='q'>“Nijah, juju jii kaiji amina wenimin antinjamkae.  </div><div class='q'>Juwi Apajuí amina tudaugminak esakatjamjae.  </div><div class='q'>Nuadui amina tudaugmek tsagkugnaje”,  </div><div class='m'>tujutmayi.   </div><div class='p'> <span class="verse" id="V8">8&#160;</span>Tujutmatai pujai Apajuí chichaak:  </div><div class='q'>“¿Yanak awemainja?  </div><div class='q'>¿Yaki iina chichamen etsegnush ati?”  </div><div class='m'>taun antukbaijai. Tusa takui wi ayaakun:  </div><div class='q'>“¡Mina awetita, wi amina chichamjumnak etsejin atajai!”  </div><div class='m'>tiabiajai.   </div><div class='p'> <span class="verse" id="V9">9&#160;</span>Tusa tai nii chichagtak:  </div><div class='q'>“Wetá nunikam juju aents aidau aatsam ujakta:  </div><div class='q'>‘Chichaman antuinakush  </div><div class='q'>nunap tawa tusag tichagtatui,  </div><div class='q'>tuja pan wainainakush dekachagtatui.’   </div><div class='q'> <span class="verse" id="V10">10&#160;</span>Juju aents aina nuna dekatig pachimjukta,  </div><div class='q'>dutikakum antukchamin, wainmakchamin emakta,  </div><div class='q'>dutikamu asag wainmamainchau, antutnash antumainchau,  </div><div class='q'>tuja anentaimsash nunap tawa  </div><div class='q'>tusa dekamainchau wajastinme,  </div><div class='q'>nuninak pujutjinish yapajinmainchau atinme.  </div><div class='q'>Nunidau asagmatai,  </div><div class='q'>wishakam dita tudaujinak tsagkujashtatjai,  </div><div class='q'>tawai tita”,  </div><div class='m'>tujutmayi.   </div><div class='p'> <span class="verse" id="V11">11&#160;</span>Tusa tujutkui wi niina iniakun:  </div><div class='q'>“Apuh, ¿tujash dusha wajupa tsawanta atatua?”  </div><div class='m'>tibaijai.  </div><div class='p'>Tusa tai nii aijak:  </div><div class='q'>“Yaakat aidaun tsainak  </div><div class='q'>ashí aents aidau ijinawajam agkan wajastina duwi,  </div><div class='q'>tuja jega aidaunmash makichik aents pujaukesh atsutna duwi,  </div><div class='q'>aja aidaunmash atsutna duwi,   </div><div class='q'> <span class="verse" id="V12">12&#160;</span>tuja Tuke Pujuu aents aidaun dita nugkenian  </div><div class='q'>jiija tikich nugkanum ishiakmatai,  </div><div class='q'>dita nugkega nunú aents atsau  </div><div class='q'>agkan juwaktina nunú tsawantin nagkankatnai.   </div><div class='q'> <span class="verse" id="V13">13&#160;</span>Tuja cien aents aidaunmaya  </div><div class='q'>diezkesh iwaku pujau akushkam ijina utsam agtatui.  </div><div class='q'>Dutika ashí ijinawagmataish,  </div><div class='q'>numi ajakam wajauti juwama numamtuk,  </div><div class='q'>ujumchik Israel Apajuín umijin aidau juwakagtinai.  </div><div class='q'>Nuwiya aidau numi ajakbaitak,  </div><div class='q'>wajauti ataktu jegama numamtuk wajakagtinai”,  </div><div class='m'>tujutmayi.   </div><ul class='tnav'>
<li><a href='index.htm'>Isaías</a></li>
<li><a href='ISA05.htm'>&lt;</a></li>
<li><a href='ISA.htm'>6</a></li>
<li><a href='ISA07.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
