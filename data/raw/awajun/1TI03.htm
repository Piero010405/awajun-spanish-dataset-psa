<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 1 Timoteo 3</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/1TI03.htm" />
</head>
<body>
<ul class='tnav'>
<li><a href='index.htm'>1 Timoteo</a></li>
<li><a href='1TI02.htm'>&lt;</a></li>
<li><a href='1TI.htm'>3</a></li>
<li><a href='1TI04.htm'>&gt;</a></li>
</ul>
<div class="main">
 
<div class='chapterlabel' id="V0"> 3</div><div class='s'>Wajuku aidauwa obisposh amainaita </div> <div class='p'> <span class="verse" id="V1">1&#160;</span>Juka chichamak dekaske: Obispo atatus wakega duka, pegkeg takata nuna wakegak nuniawai.   <span class="verse" id="V2">2&#160;</span>Tujash obispok amainai makichkish nuninai tuchatai, makichik nuwentin, ebetmamjau, shiig anentaimkau, eme anentsá diitai, jeenish shiig jukagtin, jintinkagtuatasash wakeyin,   <span class="verse" id="V3">3&#160;</span>nampeta wekaetuchu, wainak shinú wekaechau, kuichkinak anentaimtú wekaechau, shiig awajkagtin, kakagchauch amainai,   <span class="verse" id="V4">4&#160;</span>nuigtushkam jeenish shiig chichas pujú, uchijí aidaushkam chichama umin nuigtú pujutish pegkeg amain ainawai,   <span class="verse" id="V5">5&#160;</span>wagki niina jeenigkish shiig chichasá pujutan dekachush, ¿utugsaya Apajuinu iglesia aina nunash kuitamainaita?   <span class="verse" id="V6">6&#160;</span>Nunin asamtai, nui takastinuk yamá sujumankauk amaitsui, ememakmá Iwanch suwimak jutanum jegantua niish nunikai tabaunum.   <span class="verse" id="V7">7&#160;</span>Dui atsumnawai Apajuí nemagchau aidaush pegkegnum chichagtai atí tusa, nuniachkug wainka chichagtai nuigtush Iwanch pegkegchaunum takamtiksai tabaunum.   </div><div class='s'>Wajuku aidauwa Diaconosh amainaita </div> <div class='p'> <span class="verse" id="V8">8&#160;</span>Nunisag diácono aidaushkam ajantusa diitai amain ainawai, waitjus chichachu, nampeta wekaetuchu, takat pegkegchau aina nujai kuichkijinatatus wakegá wekaechau;   <span class="verse" id="V9">9&#160;</span>nuigtushkam dekaskenum dekaskeapi tabau dekanauwa nunash pegkeg anentaiyai dekamain ainawai.   <span class="verse" id="V10">10&#160;</span>Nunú aidauk dekatkauk dekapsamu amain ainawai, dutika makichkish nuninai tumainjish atsujuina nu diácono adaikam takamain ainawai.   <span class="verse" id="V11">11&#160;</span>Nunisag diácono nuwe aidaushkam eme anentai amainai, chichaman tsanumá wekaechau, ebetmamjau, nuigtú ashí wají aidaunmash kajittsá diitai amainai.   <span class="verse" id="V12">12&#160;</span>Diácono aidauk makichik nuwentin amainai, uchijí aidaujaishkam shiig chichas pujú nuigtú niina jeenishkam.   <span class="verse" id="V13">13&#160;</span>Wagki diácono shiig takaina duka, eme anentsá diitai, nuigtú Cristo Jesusai dekaskeapi tabaun etseja dusha kajittsá antugtai amainai.   </div><div class='s'>Wait anenkagtamu dekaachbau aajakua nu </div> <div class='p'> <span class="verse" id="V14">14&#160;</span>Junak wamak taan wainkatasan wakegayatkun agatjame,   <span class="verse" id="V15">15&#160;</span>wi dukap megkaekuish, Apajuí tuke pujuwa nuna aentsji iglesia aina nuanuish wajuk pujumainaita nu dekata tajame. Dita ainawai dekaskea nuna etsejuinak ayamjin aina duka.   <span class="verse" id="V16">16&#160;</span>Juka utujimsaish anentaimtumaitsui, shiig muun wait anenkagtamu dekaachbau aajakua duka:  </div><div class='q'>Nigka aentsmaga wantinkauwai, Wakaní Pegkejishkam pegkegchauji atsujui tiuwai,  </div><div class='q'>ángel aidaushkam wainkamu,  </div><div class='q'>judiochu aidaunmash etsegkamu, nugkanmaya aidaush dekaskeapi tibau, nayaimpinum jukimu aajakui.   </div><ul class='tnav'>
<li><a href='index.htm'>1 Timoteo</a></li>
<li><a href='1TI02.htm'>&lt;</a></li>
<li><a href='1TI.htm'>3</a></li>
<li><a href='1TI04.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
