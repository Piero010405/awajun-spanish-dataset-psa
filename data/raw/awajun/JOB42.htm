<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Job 42</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JOB42.htm" />
</head>
<body>
<ul class='tnav'>
<li><a href='index.htm'>Job</a></li>
<li><a href='JOB41.htm'>&lt;</a></li>
<li><a href='JOB.htm'>42</a></li>
<li><a href='PSA001.htm'>&gt;</a></li>
</ul>
<div class="main">
 
<div class='chapterlabel' id="V0"> 42</div><div class='s'>Job Apajuín aikbau </div> <div class='p'> <span class="verse" id="V1">1&#160;</span>Tuke Pujuu tusa inagnakmatai, Job ayaak:   </div><div class='q'> <span class="verse" id="V2">2&#160;</span>“Wika ame ashí  </div><div class='q'>dutikmainaitam nunak shiig dekajai,  </div><div class='q'>ame dutikmainchauk makichkish atsawai.   </div><div class='q'> <span class="verse" id="V3">3&#160;</span>Amek makichkish tujintsuk  </div><div class='q'>ame wakegakmek,  </div><div class='q'>ashí dutikmainaitam nuna  </div><div class='q'>dekachua numamtuk chichakag nunak,  </div><div class='q'>ame yachaitam ibauchu asan,  </div><div class='q'>wainkan anentaimkas chichakjai.  </div><div class='q'>Wika ame yacha asam  </div><div class='q'>ashí ame najanamu aidau kuitamam nunak  </div><div class='q'>utujimsanuk anentaimaitsujai.  </div><div class='q'>Wi chichakmag nunak wainkan  </div><div class='q'>dekachiatkun chichakmajai,  </div><div class='q'>nuadui waji pegkeg aina nunashkam  </div><div class='q'>shiig dekamainchau dekapeajai.   </div><div class='q'> <span class="verse" id="V4">4&#160;</span>Ame chichagtakum:  </div><div class='q'>‘Antukta wi titatjam nunú,  </div><div class='q'>nunikam aigkata,  </div><div class='q'>wi iniastatjam nunú’, tujutmaume.   </div><div class='q'> <span class="verse" id="V5">5&#160;</span>Wika yaunchuk nagkamsan,  </div><div class='q'>amina pachis etsegbaun antin ayajai.  </div><div class='q'>Tujash yamaik ame tujutu asamin,  </div><div class='q'>paantas wainkaja tumain dekapeajai.   </div><div class='q'> <span class="verse" id="V6">6&#160;</span>Nuadui wi chichakbaujun  </div><div class='q'>anentaimsan datsaajan, awake anentaimjai.  </div><div class='q'>Nuniakun pegkegchaunap tija tusa  </div><div class='q'>anentaimkun yukunum pujajai”,  </div><div class='m'>tiuwai Job.   </div><div class='s'>Apajuí Jopan yaunchuk aajakua imanuk awajsamu </div> <div class='p'> <span class="verse" id="V7">7&#160;</span>Aatus Job chichaka ashimkamtai, Tuke Pujuu Elifazan chichajak: “Amek amina kumpajum aidaujai mina pachittsajum waitjuau asagmin, senchi kajegkajime. Untsu Jopak mina pachitus dekaskenum chichake.   <span class="verse" id="V8">8&#160;</span>Tuja atum waitjuaujum nuna tsagkugtugti tujutkugmek, siete toro, nuigtu siete uwig aishmag aidau yajuakjum, mina inakeg Job puja nuwi wetajum, nunikjum atumi tudaujum tsagkugnagtinnum nunú kuntin aidau maajum nuna neje ashí apeatajum. Dutikawagmin mina inakeg Job atumin pachipas mina segattatui. Tusa tujutkui atumek mina inakeg Job dekaskenum chichaka nunitsuk pegkegchau chichaku asajum, suwimak jumain ajuminig tsagkujattajime”, tiuwai.   </div><div class='p'> <span class="verse" id="V9">9&#160;</span>Tusa tiajam Elifaz, Bildad, Sofar aatus Tuke Pujuu tibaunak betek umikajui. Dutikawagmatai Tuke Pujuu Job sumakbaunak betek umikui.   </div><div class='p'> <span class="verse" id="V10">10&#160;</span>Job niina kumpaji aidaun pachis Apajuín segauwa duwi pujus, Tuke Pujuu Jopan ataktu yaunchuk aajakua imanuk awajsauwai. Dutikak nuigtushkam yaunchuk niina wajiji aidau ajujakua nuni kuashat ikauntukui.   <span class="verse" id="V11">11&#160;</span>Dutikam pujaun niina yachi aidau, umayi aidau, kumpaji aidau, tuja tikich aents aidau, nii pegkeg pujus wainajakbau aidau aatus shimutkajui ijagsatatus. Nunik jegawagmatai, ditajai ijunag yujumkan yuwinak jiistamawajui. Nunikag Jopan chichajuinak: “Tuke Pujuu waittsati tujamatai waittsaum nunú anentaimsa wake besemag anentaimji”, tiajui. Nuna tusag, nuigtushkam plata aidaun, tuja patakumtai oro najanamu aidaujai aatus maki makichik susajui.   </div><div class='p'> <span class="verse" id="V12">12&#160;</span>Aatus Tuke Pujuu Jopan nii waitus nagkaikiuwa duwi nagkamas yaunchuk ajujakbaun nagkagas ikauntukui. Niina tagkuji aidauk: catorce mil uwig, seis mil camello, dos mil baka nugká pukuu aidau, mil burro aatus ajujakui.   <span class="verse" id="V13">13&#160;</span>Nuigtushkam diecisiete uchin akiauwai, catorce aishmagkun, kampatum nuwan.   <span class="verse" id="V14">14&#160;</span>Nawanji emkaunak Jemimá<a href="#FN1" class="notemark">*<span class="popup">“Jemimá” tawa nunak hebreo chichamnumak “paum” taku tawai.</span></a> adaikauwai, untsu nuwi patatkaun adaikauwai Quesiá<a href="#FN2" class="notemark">†<span class="popup">“Quesiá”, tawa nunak hebreo chichamnumak “canela”, (tawaip) taku tawai.</span></a> tuja nuwi patatkaun adaikauwai Queren-hapuc.<a href="#FN3" class="notemark">‡<span class="popup">“Queren-hapuc” tawa nunak hebreo chichamnumak “kugkuin aidaun chimpitai pegkejuch” taku tawai.</span></a>   <span class="verse" id="V15">15&#160;</span>Nunú nuwa aidauk ashí nugkanmak dita ima shigmauch aajaku ainawai. Tuja Job niina wajiji aidaun, tagkuji aidaun, nugke aidaun, aatus ashí niina uchijinu atinme, tusa tiuwai. Dutikak niina nawanjinashkam ditashkam jukitin atinme tiuwai.   </div><div class='p'> <span class="verse" id="V16">16&#160;</span>Apajuí etsagajua duwi nagkamas Job ciento cuarenta mijan pujusui. Nuadui uchiji aidau, nawanji aidau, tsakaka uchi akigbau aidau, ama tijaji aidaunashkam wainkauwai.   <span class="verse" id="V17">17&#160;</span>Nunik pujus múuntuch wajas jakauwai.  </div><ul class='tnav'>
<li><a href='index.htm'>Job</a></li>
<li><a href='JOB41.htm'>&lt;</a></li>
<li><a href='JOB.htm'>42</a></li>
<li><a href='PSA001.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V14">42:14</a>
<span class="ft">“Jemimá” tawa nunak hebreo chichamnumak “paum” taku tawai.</span></p>
<p class="f" id="FN2"><span class="notemark">†</span><a class="notebackref" href="#V14">42:14</a>
<span class="ft">“Quesiá”, tawa nunak hebreo chichamnumak “canela”, (tawaip) taku tawai.</span></p>
<p class="f" id="FN3"><span class="notemark">‡</span><a class="notebackref" href="#V14">42:14</a>
<span class="ft">“Queren-hapuc” tawa nunak hebreo chichamnumak “kugkuin aidaun chimpitai pegkejuch” taku tawai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
