<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Juan 9</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JHN09.htm" />
</head>
<body>
<ul class='tnav'>
<li><a href='index.htm'>Juan</a></li>
<li><a href='JHN08.htm'>&lt;</a></li>
<li><a href='JHN.htm'>9</a></li>
<li><a href='JHN10.htm'>&gt;</a></li>
</ul>
<div class="main">
 
<div class='chapterlabel' id="V0"> 9</div><div class='s'>Aents wainmachu akiinaun Jesús etsagagbau </div> <div class='p'> <span class="verse" id="V1">1&#160;</span>Jesús nuiya jiinki wekamá, aents tuke wainmachu akiinaun wainkauwai.   <span class="verse" id="V2">2&#160;</span>Nunikmatai jintintaiji aidau iniinak:  </div><div class='p'>—Maestroh, ¿wagka jusha wainmachush akiinauwaita? ¿Apají nuniachkush dukují tudaujiniash ankauwait atsa niina tudaujinigkiash aanin akiinauwait? tuidau.   </div><div class='p'> <span class="verse" id="V3">3&#160;</span>Tiagtai Jesús ayaak:  </div><div class='p'>—Juka niina tudaujin nuniachkush apají, dukují tudaujinkish ankachui; Ju junin akiinauwa juka, Apajuí ni senchijin iwainaktatus wakegau asamtai aanin akiinauwai.   <span class="verse" id="V4">4&#160;</span>Eke tsawaiya juik, mina awetiu dutikata tujutbauwa nunak takastatjai; kashi wajasmataig, makichkish takamainchau agtatui.   <span class="verse" id="V5">5&#160;</span>Nugkaa pujag juikik, nugká tsaaptinjiyaitjai, tiuwai.   </div><div class='p'> <span class="verse" id="V6">6&#160;</span>Nuna tusa, Jesús nugkaa usukmá, niina sawinjin nugkan bikamkatu ema juki, wainmachu jiin anutukui.   <span class="verse" id="V7">7&#160;</span>Dutika chichajak:  </div><div class='p'>—Yumi ipiagbau Siloé tutaya awi weme nijamita, tiuwai. (“Siloé” tawa nunak, “Awemamu” taku tawai.)  </div><div class='p'>Tima wainmachushkam wee nijamajui, nunik wainmak wakitkiuwai.   <span class="verse" id="V8">8&#160;</span>Nunikmatai wainmachujai ijutkau batsamin aidau nuigtú yaunchuk segamá ekeemnun wainin aidau chichainak:  </div><div class='p'>—¿Juchaukaih ekeemas segamá ekeemnuwe nunú? tuidau.   </div><div class='p'> <span class="verse" id="V9">9&#160;</span>Tiagtai ujumak chichainak:  </div><div class='p'>—Ehé, niiyai, tuinai; tikich chichainak: —Atsa, auchui, nujai betekmamtinai, tiajui.  </div><div class='p'>Tiagtai ni chichaak:  </div><div class='p'>—Witjai, tau.   </div><div class='p'> <span class="verse" id="V10">10&#160;</span>Tutai:  </div><div class='p'>—¿Tujash wajukamea wainmakume? tusag inidau.   </div><div class='p'> <span class="verse" id="V11">11&#160;</span>Tiagtai ni ayaak:  </div><div class='p'>—Makichik aents Jesús daagtina nu, nugkan bikamkatu ema jiijui anutujuk, weme “yumi ipiagbau Siloé tutaya nuwi nijamita”, timatai wenu, nijamin wainmakmajai, tau.   </div><div class='p'> <span class="verse" id="V12">12&#160;</span>Tutai:  </div><div class='p'>—¿Dusha tuwí pujawa?  </div><div class='p'>Tama:  </div><div class='p'>—Achah, tiuwai.   </div><div class='s'>Fariseo aidau wainmachu tsagajun iniasagbau </div> <div class='p'> <span class="verse" id="V13">13&#160;</span>Nunú wainmachu aajakua nuna jukiag fariseo batsatbaunum ejegawajui.   <span class="verse" id="V14">14&#160;</span>Jesús nugkan bikamkatu ema wainmachun wainmitkakua nunak tsawan ayamtai aig dutikau asamtai,   <span class="verse" id="V15">15&#160;</span>fariseo aidau awentsag iniasajui: ¿Wajukamea wainmakume? tusag, tama ni chichaak: —Nugkan bikamkatu ema jiijui adutugkamtai nijamin, yamaik wainmajai, tau.   </div><div class='p'> <span class="verse" id="V16">16&#160;</span>Tutai ujumak fariseo aidau chichainak:  </div><div class='p'>—Nuna dutijama duka Apajuí awemamuk amaitsui, wagki tsawan ayamtaiya nunak ajantus diyatsui, tuidau.  </div><div class='p'>Tiagtai tikich aidau chichainak:  </div><div class='p'>—¿Utugsaya aents tudaugtinush aents dutikmainchaunash iwainamainata?  </div><div class='p'>Tusag ditak kanajajui.   <span class="verse" id="V17">17&#160;</span>Nunikag awaksag wainmachu aajakua nuna iniinak:  </div><div class='p'>—Amesh, amina etsaentamja dusha ¿yayai tame?  </div><div class='p'>Tama: —Duka profetayai, tiuwai.   </div><div class='p'> <span class="verse" id="V18">18&#160;</span>Tujash judío aidauk wainmachu aajakua nuuwap yamai wainmawa tusag dekaskeapi tumainchau dekapedau, nuninak apajin dukujijai untsukajui,   <span class="verse" id="V19">19&#160;</span>dutika iniinak: —¿Jukaih atumi uchijum wainmachu akiinauwai tuina nunú? ¿Utugsaya yamaish wainmawa? tuidau.   </div><div class='p'> <span class="verse" id="V20">20&#160;</span>Tiagtai nuna apají dukujijai chichainak:  </div><div class='p'>—Ju iina uchijí wainmachu akiinauwa duka dekaji,   <span class="verse" id="V21">21&#160;</span>tujash dekatsji wajuk wainmake duka, nuigtushkam yaki wainmitkakmae dusha dekatsji. Nigka muuntai, nigki iniastajum, ni tujamtatui, tiuwai.   </div><div class='p'> <span class="verse" id="V22">22&#160;</span>Nuna, apají dukujijai tiajua nunak, judío aidau, makichkikesh Jesusak Cristui takuig, iina ijuntaijinig jiikmí tusag chichaman umikaju asagmatai ishamainak tiajui.   <span class="verse" id="V23">23&#160;</span>Nuniau asamtai wainmachu apajig dukujijai:  </div><div class='p'>—Nigki iniastajum, nigka muuntai, tiajui.   </div><div class='p'> <span class="verse" id="V24">24&#160;</span>Nuna timatai judío aidau wainmachu aajakun ataktú untsuká itan chichajak:  </div><div class='p'>—Apajuí eemtin dekaskenum tukagtita. Jutiik dekainaji nu aentsua duka tudaugtinai.   </div><div class='p'> <span class="verse" id="V25">25&#160;</span>Tiagtai ni ayaak:  </div><div class='p'>—Tudaugtinashit, dekatsjai. Makichik wajiya nunak dekajai, wainmachu aajakuitkun, yamai wainmag juna, tiuwai.   </div><div class='p'> <span class="verse" id="V26">26&#160;</span>Tutai ataktú iniinak:  </div><div class='p'>—¿Utugtamkame? ¿Utugkaya niimtijamne? tuidau.   </div><div class='p'> <span class="verse" id="V27">27&#160;</span>Tusá iniam: Timajimjamah, tujash antugtatsjume, ¿Wagka awagki tití tusagmesh wakegagme? ¿Atumesh ni nemagkatasajum wakegau asagmek tajum? tiuwai.   </div><div class='p'> <span class="verse" id="V28">28&#160;</span>Tutai pegkegchau chichajuinak:  </div><div class='p'>—Ameakitme nu aentsú jintintaimek, tujash jutiik Moisesa jintintai ainaji.   <span class="verse" id="V29">29&#160;</span>Apajuí Moisesan aujujakua duka dekainaji; tujash au aentsuk tuwiyagkita dusha dekantsui, tiaju.   </div><div class='p'> <span class="verse" id="V30">30&#160;</span>Tama ni chichaak: —Nuuwajamah kamé anentai jegagmainchau, mina wainmitkajiu, atum dekatsji tuwiyaskai tajum nu.   <span class="verse" id="V31">31&#160;</span>Dekainaji Apajuik tudaugtin aidaunak antugtsu nu, tujash Apajuin puyatjus umijuinak, ni wakegamujin takaa nuna antujui.   <span class="verse" id="V32">32&#160;</span>Nagkamtinish antukchamui makichik aentskesh, aents wainmachu akiinaun wainmitkakui tabauk.   <span class="verse" id="V33">33&#160;</span>Au, Apajuí awemam taachuitkug, makichkish aikmaitsui, tau.   </div><div class='p'> <span class="verse" id="V34">34&#160;</span>Tutai dita aiinak:  </div><div class='p'>—Ame akiinkumesh ayatak tudauk akiinauwaitkumek, ¿jutii jintinkagtam? tusag jega ijuntainmayan jiikiajui.   </div><div class='p'> <span class="verse" id="V35">35&#160;</span>Jesús antuku jiikiaje tabaun, nuniau asa wekamá wainak chichajak: —¿Amesh Aentsmaga akiinauwa dusha dekaskeapi tamek? tiuwai.   </div><div class='p'> <span class="verse" id="V36">36&#160;</span>Tama ni ayaak:  </div><div class='p'>—Apuh dusha yaita, wisha niiní dekaskeapi titajai, tau.   </div><div class='p'> <span class="verse" id="V37">37&#160;</span>Tutai Jesús ayaak:  </div><div class='p'>—Amek duka wainme, wi amijai chichag juuwaitjai, tau.   </div><div class='p'> <span class="verse" id="V38">38&#160;</span>Tutai ni ayaak:  </div><div class='p'>—Apuh, dekaskeapi tajai. Tusa tikishmag emematiuwai.   </div><div class='p'> <span class="verse" id="V39">39&#160;</span>Tutai Jesús ayaak:  </div><div class='p'>—Wika ju nugka juig tauwaitjai aents aidau etejatasan, wainmachu aidau wainmaktinme, nunitai wainbau aina nu wainmachu waigtinme tusan.   </div><div class='p'> <span class="verse" id="V40">40&#160;</span>Tutai ujumak fariseo aidau ditajai ijunu, nuna antukag, iniinak:  </div><div class='p'>—¿Jutiish wainmachuk ainag? tuidau.   </div><div class='p'> <span class="verse" id="V41">41&#160;</span>Tiagtai Jesús ayaak:  </div><div class='p'>—Atum wainmachu ainakjumek atumin tudaugminish bakumamainuk atsugtamainai; tujash atum wainbau ainaji tajum dui, tudaugmik ajutjamainawai, tiuwai.   </div><ul class='tnav'>
<li><a href='index.htm'>Juan</a></li>
<li><a href='JHN08.htm'>&lt;</a></li>
<li><a href='JHN.htm'>9</a></li>
<li><a href='JHN10.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
