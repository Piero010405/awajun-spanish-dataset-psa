<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Génesis 21</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/GEN21.htm" />
</head>
<body>
<ul class='tnav'>
<li><a href='index.htm'>Génesis</a></li>
<li><a href='GEN20.htm'>&lt;</a></li>
<li><a href='GEN.htm'>21</a></li>
<li><a href='GEN22.htm'>&gt;</a></li>
</ul>
<div class="main">
 
<div class='chapterlabel' id="V0"> 21</div><div class='s'>Isaac akiinamu </div> <div class='p'> <span class="verse" id="V1">1&#160;</span>Apajuí Saran anagkuamunak imatiksag umikui.   <span class="verse" id="V2">2&#160;</span>Nuadui Sara ejapjukui. Nunik muumpatnum Abrahaman uchijin aishmagkun uchigmatkauwai. Uchik Apajuí chichaak nunú tsawantin akiinattawai tibaunak imanisag akiinauwai.   <span class="verse" id="V3">3&#160;</span>Nunikmatai Abraham uchiji daajin adaikauwai Isaac.   <span class="verse" id="V4">4&#160;</span>Nunú uchi akiina ocho tsawan ejematai, Apajuí tibaun umiak uchiji katiuchijin chuchuken tsupigkauwai.   <span class="verse" id="V5">5&#160;</span>Abragnak cien mijan ajamu ai niina uchiji Isaac akiinauwai.   <span class="verse" id="V6">6&#160;</span>Nunikmatai Sara anentaimas: “Apajuí minak dushimtijuje shiig aneasti tusa, nuadui wi uchigmakbaun ashí aents aidau dekawajag shiig aneenak dushijagtin ainawai”, tiuwai.   <span class="verse" id="V7">7&#160;</span>Tuja nuigtushkam Sara anentaimas: “Makichik aentskesh minak Abrahamnap uchin uchigmatkattawa tusa tujutiuk atsawai. Tujash yamaik muumpatnum uchigmatkajai, niishkam múuntuch wajasu ai”, tiuwai.   </div><div class='s'>Agar niina uchiji Ismaeljai Abrahama aakjin pujaun jiiki awemamu </div> <div class='p'> <span class="verse" id="V8">8&#160;</span>Isaac muumpak muntsun tsujagkauwai. Nunikmatai Abraham yutain kuashat umika uchijin jiistamjuauwai.   <span class="verse" id="V9">9&#160;</span>Nuna imatikiagtai, Abragkan uchiji egiptunmaya nuwanum akiinauwa nunú Isaakan kajejak, pegkegchaun chichajun Sara antukui.   <span class="verse" id="V10">10&#160;</span>Nunik Abrahaman chichajak: “¡Juju nuwa inaka juka uchijijai jiiki awemata! wagki uchi inaknum akiinauwa duka mina uchijua jujai betekak amina wajijum aina nunak jumaitsui”, tiuwai.   </div><div class='p'> <span class="verse" id="V11">11&#160;</span>Tusa tama Abraham senchi wake besemag anentaimsauwai, wagki dushakam niina uchiji asamtai.   <span class="verse" id="V12">12&#160;</span>Tujash Apajuí niina chichajak: “Juju uchia nuig, tuja nuwa inaka anuishkam imanikmek anentaimsaipa. Sara tujama duke umikta, wagki amina uchijum Isaakai uchi akiinak weagtina nunú ame wegantuk agtinai.   <span class="verse" id="V13">13&#160;</span>Tujash amina uchijum inaknum akiinauwa nuwiyanashkam amina uchijum asamtai, kuashat ikauntuka ai yaakat múun wajastinai”, tiuwai.   </div><div class='p'> <span class="verse" id="V14">14&#160;</span>Tusa tima Abraham tsawag kashikmas, pagkan juki nuigtu duwap apagbaunum yumin aimjuk Agaran susauwai. Agaran aentsek, uchiji Ismaelnashkam susa kumpama, awemauwai. Dutikam Agarchakam niina uchijijai uwejush Beersheba nugka jega atsamunum wainak wagaka wekagu.   <span class="verse" id="V15">15&#160;</span>Nuwi wekagas yumi jukimujin amuekamtai, uchijinak numi wakentin awayag aipkiuwai.   <span class="verse" id="V16">16&#160;</span>Dutika aepeak, nigka tupaan ekemas anentaimas: Mina uchig jau waintanak dakitajai, tau. Nunik eketai uchijishkam buutu.   </div><div class='p'> <span class="verse" id="V17">17&#160;</span>Nunik uchi buutun Apajuí antugkauwai. Nunik Apajuí ángel tumain Agaran chichajak: “¿Wagka Agarah amesh aniame? Ishamkaipa, Apajuí uchi buutun antuke.   <span class="verse" id="V18">18&#160;</span>Nuadui wamak weme uchi jukim akuptsuk takusta, wagki anú uchia anuiyan wi kuashat aentsun uyujkatnaitjai, dutika ai shiig kuashat agtinai”, tiuwai.   </div><div class='p'> <span class="verse" id="V19">19&#160;</span>Nuna tusa Apajuí Agaran yumi pukini jiinun iwaintukui. Dutikam Agarchakam yumi aimtai duwap apagbaun juwakug weji yumin aimak itanta, uchin aajui.   <span class="verse" id="V20">20-21&#160;</span>Aatus Apajuí uchinak yaigkui. Dutikamu asa tsakaja uwegshunum nugka Parán tutaya nuwi pujusui. Nunik nunú uwegshunum pujaun niina dukuji egiptunmaya nuwan egatuk nuweauwai. Tuja nigka shigki apunbaunum shigki etsakamu ekenka nagkimtain shiig yacha aajakui.   </div><div class='s'>Abraham Abimelecjai dita dutikatnun chichasagbau </div> <div class='p'> <span class="verse" id="V22">22&#160;</span>Nunú tsawan aajakua duwi Abimelec niina suntaji aidaun apuji Ficol aajakua nujai uyunis Abrahamjai chichastatus weuwai. Nunik jegawag Abimelec Abrahaman chichajak:  </div><div class='p'>“Ame ashí takam nunak Apajuí yaimpa duka dekaji.   <span class="verse" id="V23">23&#160;</span>Nuadui, Apajuísh antugtamai minash tujutta. Juju nugka juwi mina uchig aidaush, ame uchijum wegantu aidaush wi amijai shiig awagdayag aiksamek shiig awajkatnujum pachisam tujutta”, tiuwai.   <span class="verse" id="V24">24&#160;</span>Tusa tama Abraham ayaak:  </div><div class='p'>“Ayu, Apajuísh shiig waitui, wika ame tujutam nunak imatiksanuk umiktatjai.   </div><div class='p'> <span class="verse" id="V25">25&#160;</span>“Dutikatin asamtai ame amina inakem aidau yumigmatan jukiu aina nunú awagtugkita”, tusa tiuwai.   <span class="verse" id="V26">26&#160;</span>Tama Abimelec ayaak:  </div><div class='p'>“Achah, wika nunak makichkish dekatsjai, amek minak: Juka mina yumigmatjui, tusamkesh tujutchauwaitme. Wika yaki yumigmatnash jukiuwaita nunak yamaikish dekatsjai”, tiuwai.   </div><div class='p'> <span class="verse" id="V27">27&#160;</span>Timatai Abraham uwig aidaun, baka aidaujai juki Abimelekan susauwai. Dutika nunú tsawantinig mai chichaman umikajui.   </div><div class='p'> <span class="verse" id="V28">28&#160;</span>Nuna umikag Abraham siete uwijan juki akanak awajsauwai.   <span class="verse" id="V29">29&#160;</span>Nuna dutikamtai Abimelec iniak:  </div><div class='p'>“¿Wagka jusha siete uwig akankam ijumjaum dusha aikaume?” tau.   </div><div class='p'> <span class="verse" id="V30">30&#160;</span>Tama Abraham ayaak:  </div><div class='p'>“Juju siete uwijan amaajam nunú jukim dekattame wi juna yumigmatan tainiuwaitag duka”, tiuwai.   </div><div class='p'> <span class="verse" id="V31">31&#160;</span>Nuadui nunú dutikamunum nuna nugka daajin Bersheba adaikauwai, wagki nunú nugkanum chichaman umikaju asag.   <span class="verse" id="V32">32&#160;</span>Dutika chichaman bershebanum umikag, Abimelec Ficoljai filisteo aents aidaun nugken wakitkiajui.   </div><div class='p'> <span class="verse" id="V33">33&#160;</span>Nunik wakitkiagmatai Abraham numi tamarisco tutain bershebanum ajauwai. Dutika nuwi Apajuí Tuke Pujuuwa nuna daajin adaitus emematiuwai.   <span class="verse" id="V34">34&#160;</span>Aatus nuwi filisteo aents aidaun nugken Abraham kuashat tsawan pujusui.   </div><ul class='tnav'>
<li><a href='index.htm'>Génesis</a></li>
<li><a href='GEN20.htm'>&lt;</a></li>
<li><a href='GEN.htm'>21</a></li>
<li><a href='GEN22.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
