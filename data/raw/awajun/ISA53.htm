<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Isaías 53</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ISA53.htm" />
</head>
<body>
<ul class='tnav'>
<li><a href='index.htm'>Isaías</a></li>
<li><a href='ISA52.htm'>&lt;</a></li>
<li><a href='ISA.htm'>53</a></li>
<li><a href='ISA54.htm'>&gt;</a></li>
</ul>
<div class="main">
 
<div class='chapterlabel' id="V0"> 53</div><div class='p'> <span class="verse" id="V1">1&#160;</span>¡Ii etsegbaunak makichik aentskesh dekaskeap tawa  </div><div class='q'>tichau ainawai!  </div><div class='q'>¡Apajuí senchijinak makichik aentskesh wainkachui!   </div><div class='q'> <span class="verse" id="V2">2&#160;</span>Apajuí niina inakenak ajak yama tsapaak kagkape  </div><div class='q'>nugka katsugmanum init akagama nunikti tiuwai.  </div><div class='q'>Nunú aentsuk imanchauch, eme anentsa diimainchau,  </div><div class='q'>nuigtush wait anenmainkesh atsayi.   </div><div class='q'> <span class="verse" id="V3">3&#160;</span>Ashí aents aidauk niina tsumainak dakitianume.  </div><div class='q'>Niyai dekas senchi najaimak waittsauwa duka.  </div><div class='q'>Niig waitiakush, waitiajai tichauwai,  </div><div class='q'>wagki tuke unuimatjau asa.  </div><div class='b'> &#160; </div> <div class='q'>Nuadui makichik aents ii dakitamu diimaitsu dutikiaji.  </div><div class='q'>Tsuwaaja idaisabiaji, nuadui puyatjusaikish diischauwaitji.   </div><div class='q'> <span class="verse" id="V4">4&#160;</span>Tujash niig dutikamaitak ii waitiamujinak nii yajuakmayi,  </div><div class='q'>tuja iina najaimatai aidaunak nii yajuakmayi.  </div><div class='q'>¡Iik niina pegkegchaujinis aents aidau eemtin  </div><div class='q'>Apajuí suwimak susam waitiatai tuyaji!   </div><div class='q'> <span class="verse" id="V5">5&#160;</span>Niinak iina katseken nagki ijuajui,  </div><div class='q'>tuja iina tudaujin shiig senchi waitkasaju ainawai.  </div><div class='q'>Nii waittsamunum agkanmagat jukimui,  </div><div class='q'>tuja nii ijunbaunum iinak etsaentamjauwai.   </div><div class='q'> <span class="verse" id="V6">6&#160;</span>Tuja yaunchkek iik uwig kuitamkacham wagaka  </div><div class='q'>wekagama numamtuk aayaji.  </div><div class='q'>Tujash yamaik Tuke Pujuu iina tudaujinak  </div><div class='q'>niyai akikmatjamkauwai.   </div><div class='q'> <span class="verse" id="V7">7&#160;</span>Niinak shiwag aidau shiig senchi suwimawagmayi,  </div><div class='q'>imatikamash niig ayatak yunumkabi,  </div><div class='q'>nuniak makichkish chichakchabi,  </div><div class='q'>uwig maatasa juki ematia numamtuk  </div><div class='q'>jukiag emagmayi maatasag.  </div><div class='q'>Tuja uwig uje tsupigmash takamtak tepegama numamtuk  </div><div class='q'>makichkish chichakchabi.   </div><div class='q'> <span class="verse" id="V8">8&#160;</span>Pegkegchaun takamsachunak achikag jukiagmayi,  </div><div class='q'>dutika juwagtaish niina ayamjumainuk makichkish atsubi.  </div><div class='q'>Tuja niinak makichkish puyatjukchagmayi,  </div><div class='q'>ayatak ajak ajaamu tegai ajapmaina numamtuk,  </div><div class='q'>mina aentsug aidau tudaujin maawagmayi.   </div><div class='q'> <span class="verse" id="V9">9&#160;</span>Niig makichkish magkagtuachu aig,  </div><div class='q'>tuja waitjutnakesh waitjuachu aig,  </div><div class='q'>aents pegkegchau aidau jinau ukusbaunum  </div><div class='q'>nuna yantamen ukusagmayi.   </div><div class='q'> <span class="verse" id="V10">10&#160;</span>Nunak Tuke Pujuu dutik waitkastajai tusa wakekauwai.  </div><div class='b'> &#160; </div> <div class='q'>Niig aents aidau tudaujin waittsau asa,  </div><div class='q'>kuashat mijan jatsuk iwaku pujus, nii wegantu aidaun  </div><div class='q'>uchiji wegantu aidaunak ashí wainjatnai.  </div><div class='q'>Tuke Pujuu nii dutikatnujin anentaimtujua  </div><div class='q'>duka nunú aents waittsamunum betek uminkatnai.   </div><div class='q'> <span class="verse" id="V11">11&#160;</span>Imanik waitus nagkaikiu asa,  </div><div class='q'>dekaattawai dekas Apajuí umigbau ima pegkeja nuna,  </div><div class='q'>nunik shiig aneas juwaktinai.  </div><div class='q'>Apajuín inake chichaman betek umina nunú aents aidau  </div><div class='q'>tudaujinak entsaktinai, dutikak agkanmitkatnai.   </div><div class='q'> <span class="verse" id="V12">12&#160;</span>Nuadui Apajuí niinak senchigtin  </div><div class='q'>ashí eme anentsa diitai awajsattawai.  </div><div class='q'>Wagki niig pegkegchau takamsachuitak,  </div><div class='q'>pegkegchaun takamsaujai betek,  </div><div class='q'>aents aidau uwemjatnume tusa, dita tudaujin  </div><div class='q'>dita mantamnamainun nii mantamdauwa duwi.   </div><ul class='tnav'>
<li><a href='index.htm'>Isaías</a></li>
<li><a href='ISA52.htm'>&lt;</a></li>
<li><a href='ISA.htm'>53</a></li>
<li><a href='ISA54.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
