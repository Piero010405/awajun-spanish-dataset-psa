<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Isaías 60</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ISA60.htm" />
</head>
<body>
<ul class='tnav'>
<li><a href='index.htm'>Isaías</a></li>
<li><a href='ISA58.htm'>&lt;</a></li>
<li><a href='ISA.htm'>60</a></li>
<li><a href='ISA61.htm'>&gt;</a></li>
</ul>
<div class="main">
 
<div class='chapterlabel' id="V0"> 60</div><div class='s'>Yamajam Jerusalén </div> <div class='q'> <span class="verse" id="V1">1&#160;</span>Isaías chichaak:  </div><div class='q'>“Jerusalégnumia aidauwah,  </div><div class='q'>atumnak Tuke Pujuu imanjiya nunú  </div><div class='q'>ijipaku asamtai, winchamtin wajasugme.   </div><div class='q'> <span class="verse" id="V2">2&#160;</span>Untsu nugkanak suwe dukuakui,  </div><div class='q'>nuniai yaakat múun aidaunak suwe ijike,  </div><div class='q'>untsu atumnak Tuke Pujuu etsantug wajantugmattawai,  </div><div class='q'>nuniak niina imanjiya nunú wantintugmakagtatui.   </div><div class='q'> <span class="verse" id="V3">3&#160;</span>Aents nugka muunnumia aidauk  </div><div class='q'>atumin etsantug awa nuwi miniagtatui,  </div><div class='q'>tuja apu aidaushkam atumin tsaaptin awa nuwi miniagtatui.   </div><div class='q'> <span class="verse" id="V4">4&#160;</span>¡Jerusalégnumia aidauwah,  </div><div class='q'>ayampajum ashí niimsatajum,  </div><div class='q'>ashí aents aidauk Jerusalén ijunainawai.  </div><div class='q'>Atushtanmaya aidau dita patayi aidaujai ashí  </div><div class='q'>yajumakag uchin pagkuaku mininawai!   </div><div class='q'> <span class="verse" id="V5">5&#160;</span>Nunú imanik kaunainak,  </div><div class='q'>nayantsanmaya waji aidaun,  </div><div class='q'>tikich nugka múun aidaunmaya waji aidaun  </div><div class='q'>takuinaku mininakui shiig aneastinaitjume.   </div><div class='q'> <span class="verse" id="V6">6&#160;</span>Madiágnumia aidau, efánmaya aidau  </div><div class='q'>camellonum entsatkau minidau waintinaitjume.  </div><div class='q'>Tuja Sabá nugkanmaya aidaushkam  </div><div class='q'>ashí camellon yajuakag oron, kugkuin  </div><div class='q'>inciensojai patajag minidau wainkujum,  </div><div class='q'>mina emematjitnaitjume wi dutikau asamtai.   </div><div class='q'> <span class="verse" id="V7">7&#160;</span>Tuja Quedarnumia aents aidaun  </div><div class='q'>tagkuji ikaunmawagtata duka,  </div><div class='q'>Nebaiotnumia uwig tsakat aidaun ikaunmawagtata nujai  </div><div class='q'>ashí Apajuín shiig anemtiksatin altarnum pataijum apeattagme.  </div><div class='q'>Aatus Apajuí niina jee pegkegma nunak nuni pegkeg awajsattawai.   </div><div class='b'> &#160; </div> <div class='q'> <span class="verse" id="V8">8&#160;</span>“¿Aush yujagmijai betek nanaakag,  </div><div class='q'>paum dita pasugken shimuwama numamtuk  </div><div class='q'>minina dusha ya ainawa?   </div><div class='q'> <span class="verse" id="V9">9&#160;</span>Duka lancha múun Tarsisnumia aidau,  </div><div class='q'>atumi uchijum aidaun yajuakag Tuke Pujuu  </div><div class='q'>atumi Apajuíjum senchimtijamna nuna emematiagtatus  </div><div class='q'>oron, plata aidaujai yajuak mininawai.   </div><div class='b'> &#160; </div> <div class='q'> <span class="verse" id="V10">10&#160;</span>“Apajuí atumin kajegtamak suwimkan amasajui.  </div><div class='q'>Dutijamayatak yamai wait anenjamjau asamtai,  </div><div class='q'>aents tikich nugkanmaya aina nunú  </div><div class='q'>yaakat peejamu aidau tsaikbauwa nunak ataktu peegkeg umikagtatui.  </div><div class='q'>Tuja apu aidauk amina inakem agtatui.   </div><div class='q'> <span class="verse" id="V11">11&#160;</span>Tikich nugkanmaya apu aidau dita aentsji aidaujai  </div><div class='q'>waji aidaun ikaunmawagtin asagmatai,  </div><div class='q'>Jerusalégka waitijig kashish, tsawaish tuke ujaim asatnai.   </div><div class='b'> &#160; </div> <div class='q'> <span class="verse" id="V12">12&#160;</span>“Ashí aents tikich nugkanmaya aidau  </div><div class='q'>atumin takagtamtan dakituidauk ijinam agtinai.   </div><div class='q'> <span class="verse" id="V13">13&#160;</span>Apajuí Jerusalégnumia aidaun chichajak:  </div><div class='q'>‘Líbanonmaya waji aina duka, numi dakaja jegamtai shiig pegkeg:  </div><div class='q'>pino, abeto, cipre aina nujai  </div><div class='q'>ashí wi pujusa inamjatnun etegkauwaitag nuwi  </div><div class='q'>mina jegag awa,  </div><div class='q'>nunú iwaja shiig pegkejuch awajsatnun ikaunmawagtinai.   </div><div class='q'> <span class="verse" id="V14">14&#160;</span>Yaunchuk atumin waitkagmajaku aina  </div><div class='q'>nuna uchiji aidauk atumin inake waigtatui,  </div><div class='q'>tuja atumin yaunchuk dakitjamajaku aidauk  </div><div class='q'>atumin tikishmatjamag, Jerusalégkan chichajuinak:  </div><div class='q'>“Tuke Pujuu, Israel aents aidaun Apajuíji  </div><div class='q'>pegkegma nuna yaaktajiyai”, wajagtinai.   </div><div class='q'> <span class="verse" id="V15">15&#160;</span>Atumek kajimatki idaisamu, kajegtai ayugme.  </div><div class='q'>Tujash nunak wi yapajian  </div><div class='q'>atumin imanjumek tuke atin ati titatjai.  </div><div class='q'>Nuadui atumek ajumaish shiig aneasjum pujustinaitjume.   </div><div class='q'> <span class="verse" id="V16">16&#160;</span>Tikich nugkanmaya aidau atum yuwatnun  </div><div class='q'>yutai shiig pegkeg aidaun ikautjabiagtinai,  </div><div class='q'>tuja apu aidaushkam waji akik aidaun  </div><div class='q'>anentag amasagtinai.  </div><div class='q'>Nuna Jerusalégnumia aidau wainainak  </div><div class='q'>wi Tuke Pujuu, senchigtin, Israel aents aidaun  </div><div class='q'>uwemtiknaitag nuna dekajuawagtinai.   </div><div class='b'> &#160; </div> <div class='q'> <span class="verse" id="V17">17&#160;</span>“ ‘Witjai Israel aents aidaun Apajuíjinuk,  </div><div class='q'>nudiau asan, agkan shiig takainak batsamsatnume tusan agkan pujutan,  </div><div class='q'>waitjutsuk shiig takatan jintintuattajime.  </div><div class='q'>Dutikakun bronce amamainaitkun dekas oron amastatjime,  </div><div class='q'>tuja hierro amamainun dekas platan amastatjime,  </div><div class='q'>tuja numi amamainun dekas broncen amastatjime,  </div><div class='q'>tuja kaya amamainun hierron amastatjime.   </div><div class='q'> <span class="verse" id="V18">18&#160;</span>Atumi nugkeminig maaniamuk makichkish antuekashtinai,  </div><div class='q'>tuja yaakat tsayamush atumi nugkeminig  </div><div class='q'>makichkish atsutnai.  </div><div class='q'>Nuadui Jerusalén peejamua duka  </div><div class='q'>“Uwemtai” adaikatnaitjume.  </div><div class='q'>Untsu waitiji aina nunú “Dakujutai” adaikatnaitjume.   </div><div class='b'> &#160; </div> <div class='q'> <span class="verse" id="V19">19&#160;</span>“ ‘Tuja etsantug tsaaptin wajas  </div><div class='q'>ajumaish tuke atina duka witjai.  </div><div class='q'>Nuadui atumek etsa etsankui yujasmi,  </div><div class='q'>tuja nuniachkuish nantu kashi etsantak tsaaptin  </div><div class='q'>weakui yujasagmi tusagmek batsamchattagme.   </div><div class='q'> <span class="verse" id="V20">20&#160;</span>Witjai Tuke Pujuu atumi Apajuíjinuk.  </div><div class='q'>Nuadui etsag makichkish akaikig megkaekashtinai,  </div><div class='q'>tuja nantushkam etsanbaujinak kajinkashtinai.  </div><div class='q'>Wi ajumaish atumi tsaaptinjum tuke atinaitjai.  </div><div class='q'>Nuadui atum wake besemag pujamuk atsugtamiagtinai.   </div><div class='b'> &#160; </div> <div class='q'> <span class="verse" id="V21">21&#160;</span>“ ‘Atumi aentsjum aidauk shiig anentaimkau  </div><div class='q'>eme anentsa diitai, nugkeesh atantam achatnaitjume,  </div><div class='q'>tuja waji ajakaitkuish wi ajakmamu atinaitjume.  </div><div class='q'>Wi nunak mina imanjun iwainaktasan dutikattajai.   </div><div class='q'> <span class="verse" id="V22">22&#160;</span>Kuashtachu aina nunú yujaka mil aents wajastinai,  </div><div class='q'>nunú yujaka nugka múun wajastinai.  </div><div class='q'>Wi nunak nunú tsawan jegakui wamak dutikattajai.  </div><div class='q'>Witjai dekas Tuke Pujuunuk’, tawai Apajuí”, tiuwai Isaías.   </div><ul class='tnav'>
<li><a href='index.htm'>Isaías</a></li>
<li><a href='ISA58.htm'>&lt;</a></li>
<li><a href='ISA.htm'>60</a></li>
<li><a href='ISA61.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
