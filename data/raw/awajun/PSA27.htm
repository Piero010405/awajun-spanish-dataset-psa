<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Salmos 27</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/PSA027.htm" />
</head>
<body>
<ul class='tnav'>
<li><a href='index.htm'>Salmos</a></li>
<li><a href='PSA024.htm'>&lt;</a></li>
<li><a href='PSA.htm'>27</a></li>
<li><a href='PSA032.htm'>&gt;</a></li>
</ul>
<div class="main">
 
<div class='chapterlabel' id="V0"> 27</div><div class='s'>Apajuíyai mina tsaaptinjuk, mina uwemtaijuk </div> <div class='d'>David kantamamu </div> <div class='q'> <span class="verse" id="V1">1&#160;</span>Tuke Pujuuwai mina tsaaptinjuk,  </div><div class='q'>Tuke Pujuuwai mina uwemtaijuk,  </div><div class='q'>Tuke Pujuuwai mina pujutjun kuitamjutuk,  </div><div class='q'>nunin aish ¿yanak wisha ishamkainja?   </div><div class='q'> <span class="verse" id="V2">2&#160;</span>Aents pegkegchau  </div><div class='q'>mina shiwag aina nunú,  </div><div class='q'>ijunainawai mina mantuawagtatus,  </div><div class='q'>tujash ditak tukumak iyajag jinuinawai.   </div><div class='q'> <span class="verse" id="V3">3&#160;</span>Kuashat suntag mina tententuinakuish,  </div><div class='q'>wika ishamkashtatjai,  </div><div class='q'>tuja mina jetetkagtatus uminainakuish,  </div><div class='q'>wika puyattsuk pujuttajai.   </div><div class='b'> &#160; </div> <div class='q'> <span class="verse" id="V4">4&#160;</span>Ima makichkia nunak  </div><div class='q'>Tuke Pujuun segabiajai,  </div><div class='q'>tuja wika ima makichkia nunak wakegajai:  </div><div class='q'>Wika iwaku pujag duikik  </div><div class='q'>kashi kashinig Tuke Pujuun emematkun  </div><div class='q'>niina jee pegkegma nuwi  </div><div class='q'>pujustatajai, niina pegkegmajiya  </div><div class='q'>nuna wainkatasan.   </div><div class='q'> <span class="verse" id="V5">5&#160;</span>Tsawan utugchat ajuttaish,  </div><div class='q'>Apajuí niina jee pegkegma nuwi uugkattawai,  </div><div class='q'>Tuja kaya muunnum waka  </div><div class='q'>uwemaina numamtuk uwemtijugtatui.   </div><div class='q'> <span class="verse" id="V6">6&#160;</span>Nuadui mina shiwag aidau  </div><div class='q'>tententuinakuish, ishamkashtatjai  </div><div class='q'>Apajuí depetmikaju asamtai.  </div><div class='q'>Nuadui kuntinu maan  </div><div class='q'>Apajuí jee pegkegma nuwi  </div><div class='q'>apeakun niina ememattatjai;  </div><div class='q'>shiig aneasan senchi kantamkun  </div><div class='q'>Tuke Pujuun ememattatjai.   </div><div class='b'> &#160; </div> <div class='q'> <span class="verse" id="V7">7&#160;</span>¡Tuke Pujuuwah,  </div><div class='q'>amina segajame, antugtukta!  </div><div class='q'>¡Minash wait anenjujam, aigkata!   </div><div class='q'> <span class="verse" id="V8">8&#160;</span>Mina anentaig chichagtak:  </div><div class='q'>“Apajuí egakta”, tujutui.  </div><div class='q'>Nuadui amina wainkatasan egagme.   </div><div class='q'> <span class="verse" id="V9">9&#160;</span>¡Wait aneasam uumjutkaipa!  </div><div class='q'>¡Kajegtukam aigtsuk idaitusaipa!  </div><div class='q'>¡Ima ameketme mina yainnumek!  </div><div class='q'>Nuadui mina ayamjutmain atsugtaigkik,  </div><div class='q'>ima minakek idaitusaipa,  </div><div class='q'>wagki ametme mina Apajuíg uwemtijin.   </div><div class='q'> <span class="verse" id="V10">10&#160;</span>Mina apag mina dukugjai  </div><div class='q'>ima minak idaituinakuish,  </div><div class='q'>Tuke Pujuuwah,  </div><div class='q'>ame minak jujukim kuitamjuktinaitme.   </div><div class='b'> &#160; </div> <div class='q'> <span class="verse" id="V11">11&#160;</span>Mina shiwag aidau egatuinawai,  </div><div class='q'>nuadui Tuke Pujuuwah,  </div><div class='q'>amina jintim pegkeja nunú iwaintugkata,  </div><div class='q'>tuja wisha wajuk pujumainaitja nunú tujutta.   </div><div class='q'> <span class="verse" id="V12">12&#160;</span>Mina shiwag aidau dita wakegamujin uminak,  </div><div class='q'>maatnume tusamek tsagkamjukaipa,  </div><div class='q'>mina shiwag tsanumin aidau nantagtujaje.   </div><div class='q'> <span class="verse" id="V13">13&#160;</span>Tujash wika eke jatsuk  </div><div class='q'>iwaku juju nugka juwig pujusan,  </div><div class='q'>amina pegkegmagmia nuna  </div><div class='q'>wainkatnunak shiig dekajai.   </div><div class='b'> &#160; </div> <div class='q'> <span class="verse" id="V14">14&#160;</span>¡Tuke Pujuuwai  </div><div class='q'>kajinmamsam anentaimsata!  </div><div class='q'>¡Ishamkagtutsuk, ichichmamjata!  </div><div class='q'>¡Ehe, dekas ima Tuke Pujuuwaig  </div><div class='q'>kajinmamsam anentaimsata!   </div><ul class='tnav'>
<li><a href='index.htm'>Salmos</a></li>
<li><a href='PSA024.htm'>&lt;</a></li>
<li><a href='PSA.htm'>27</a></li>
<li><a href='PSA032.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
