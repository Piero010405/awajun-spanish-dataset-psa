<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Génesis 25</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/GEN25.htm" />
</head>
<body>
<ul class='tnav'>
<li><a href='index.htm'>Génesis</a></li>
<li><a href='GEN24.htm'>&lt;</a></li>
<li><a href='GEN.htm'>25</a></li>
<li><a href='GEN26.htm'>&gt;</a></li>
</ul>
<div class="main">
 
<div class='chapterlabel' id="V0"> 25</div><div class='s'>Abraham Ceturayai uchin akigkua nunú wegantu aidau </div> <div class='r'>(1 Cr. 1.32-33)  </div><div class='p'> <span class="verse" id="V1">1&#160;</span>Abraham tikich nuwa Cetura daagtinun jukiuwai.   <span class="verse" id="V2">2&#160;</span>Dutika nunú nuwanum imajin uchijin akigkui: Zimrám, Jocsán, Medán, Madián, Isbac, Súah, aatus.   <span class="verse" id="V3">3&#160;</span>Jocsán akiauwai Sebánkan Dedánjai. Untsu Dedánkan uchiji wegantu aidauk: Asureo, letuseo, leumeo aatus aajakui.   <span class="verse" id="V4">4&#160;</span>Tuja Madiágka uchijishkam: Efá, Éfer, Hanoc, Abidá, Eldaá aatus aajakui. Ashí juju aina juka Cetura uchiji wegantu aajakui.   <span class="verse" id="V5">5&#160;</span>Tujash Abrahamak niina wajiji aidaunak ashí niina uchiji Isaakan susauwai.   <span class="verse" id="V6">6&#160;</span>Tuja tikich nuwanum akigbau aidaunak ayatak anenjauch wajichin susa, Isaac pujamun ukumtiki atushat ishiakui. Tuja nigka nuwig pujayatak nugka etsa jiintaiya nuni ishiakui.   </div><div class='s'>Abraham jakamtai ukusbau </div> <div class='p'> <span class="verse" id="V7">7&#160;</span>Abrahamak ashí ijumjamak ciento setenta y cinco mijan pujusui.   <span class="verse" id="V8">8&#160;</span>Nunik shiig múuntuch wajas, jakauwai. Nunikmatai ukusaju ainawai.   <span class="verse" id="V9">9&#160;</span>Nunik jakamtai, niina uchiji aidau Isaac Ismaeljai jukiag Efrógka nugke Macpelá Mamrenum etsa minitaiya nuni awa nuwi ukusajui.   <span class="verse" id="V10">10&#160;</span>Nunú nugkanak Abraham hitita aents aidaun nugken sumakua nuwi niina nuwe Sara ukusbaunmak ayaunas ukusajui.   </div><div class='p'> <span class="verse" id="V11">11&#160;</span>Abraham jakamtai, niina uchiji Isaac yumigmatan daaji “iwaku pujuuwa nunú minak waitui” tutainum ayaumas pujaun, Apajuí pegkegnum yumigjauwai.   </div><div class='s'>Ismaelan uchiji wegantu aidau </div> <div class='r'>(1 Cr. 1.28-31)  </div><div class='p'> <span class="verse" id="V12">12&#160;</span>Sara inake egiptunmaya nuwa Agar aajakua nuwi Abraham Ismaelan akiauwa nuna uchiji wegantu aidauk:   <span class="verse" id="V13">13&#160;</span>Nebaiot aajakui iwaiji, nuwi patatkau ainawai: Quedar, Adbeel, Mibsam,   <span class="verse" id="V14">14&#160;</span>Misma, Duma, Masá,   <span class="verse" id="V15">15&#160;</span>Hadar, Temá, Jetur, Nafis, Quedmá aatus.   <span class="verse" id="V16">16&#160;</span>Juju ainawai Ismaelan uchiji doce aajakua duka. Juju aina juka maki makichik nugkentin aakan aakmajag yaaktamkajui. Dutikawag nunú yaakta daajinashkam dita daajinak adaijau ainawai. Dutikawag maki makichik dita yaaktajin apuji wajasaju ainawai.   </div><div class='p'> <span class="verse" id="V17">17&#160;</span>Ismaelak ciento treinta y siete mijan pujus, jakauwai, nunik jakamtai ukusajui.   <span class="verse" id="V18">18&#160;</span>Nunikmatai nii wegantu aidauk nugka Havilá tutai, Shurjai niniaku awa nuna ejapeen, jinta asirianum juwaki Egipto wetaya nuwi ditá yachi aidau dakitamaitak batsamsajui.   </div><div class='s'>Jacob Esaújai akiinamu </div> <div class='p'> <span class="verse" id="V19">19&#160;</span>Jujuwai Abrahama uchiji Isaac pachisa augmattsamu.   <span class="verse" id="V20">20&#160;</span>Isaac cuarenta mijanji ajamu asa, Betuela nawanji Rebeca Labágka umayi arameo aents aidau, Padán-aram batsamajaku aina nuwiyan nuwatkauwai.   <span class="verse" id="V21">21&#160;</span>Rebeca kaga asamtai, uchi akiatjai tusa Isaac Apajuín senchi segauwai. Tusa segam Apajuí Isaakan antugkauwai, nuadui Rebeca ejapjukui.   </div><div class='p'> <span class="verse" id="V22">22&#160;</span>Tuja jimag uchi asa initak egkemsag maanidau. Imaniagtai Rebeca nigki anentaimas: “Juju imaninakui, wika iwaku pujutnak dakitajai. ¿Wagka minash jusha jutijawa?” tusa Apajuín iniasui.   <span class="verse" id="V23">23&#160;</span>Tusa iniam Tuke Pujuu ayaak:  </div><div class='q'>“Amina ampugminig jimag uchi egketui,  </div><div class='q'>nunú akiinawag atakea duwi yujakag maaniawagtinai.  </div><div class='q'>Nuadui uchik eke akiintsuk initak egkemsag maaninawai.  </div><div class='q'>Tikichia nuna aentsji ima kuashat agtinai.  </div><div class='q'>Untsu iwaiya nunú yachi awanin umigtinai.  </div><div class='q'>Nuni kanakagtin asag imatijamainawai”, tiuwai.   </div><div class='p'> <span class="verse" id="V24">24&#160;</span>Tusa tima pujus tsawan nii uchigmaktin jegamtai jimajan uchigmakui.   <span class="verse" id="V25">25&#160;</span>Yama nagkamchak uchi jiinkiuwa duka intashi kapantu uje wajakin akiinauwai. Nuna adaikauwai Esaú.<a href="#FN1" class="notemark">*<span class="popup">“Esaú” tawa nunak hebreo chichamnumak “ujentin” taku tawai.</span></a>   <span class="verse" id="V26">26&#160;</span>Nuniai tikishchakam patatkau, niina yachi Esaú sagkanin achitkau akiinauwai. Nuniku asamtai, nunak Jacob<a href="#FN2" class="notemark">†<span class="popup">“Jacob” tawa nunak hebreo chichamnumak “yachi sagkanin achitkau akiinau” taku tawai.</span></a> adaikauwai. Juju uchi aidaun jimagma Rebeca uchigmakua nunak, Isaakan mijanji sesenta ai uchigmakui.   </div><div class='s'>Esaú nii iwai asa jumainun puyatjutsuk sujukbau </div> <div class='p'> <span class="verse" id="V27">27&#160;</span>Nunú uchi aidauk mai muumpajajui. Esaú kuntin mautan yacha aajakui, untsu Jacob batajuch aajakui, niinak ayatak jega pujut shiig awagmajakui.   <span class="verse" id="V28">28&#160;</span>Isaakak Esaún ima senchi anejakui, wagki egakbaun yuu asa, untsu Rebeca Jacopan ima senchi anejakui.   </div><div class='p'> <span class="verse" id="V29">29&#160;</span>Makichik tsawantai Jacob yutain inajak pujai, Esaú kuntinun maatatus weu pimpiki minau.   <span class="verse" id="V30">30&#160;</span>Nunik minis Jacob inajak pujaun wainak chichajak:  </div><div class='p'>“¡Wait aneasam minash anú yutai pachimjam kapantu emam inajam nunú ajamjusta, nujantai jajai!” tiuwai. Nuadui Esaú tawa nunak kapantu taku, tawai.   </div><div class='p'> <span class="verse" id="V31">31&#160;</span>Tusa segam Jacob Esaún chichajak:  </div><div class='p'>“¡Kame amesh yapajakmek, eke yutain amatsaig ame iwai asam jumainaitam nunú mina ashí sujusta!” tiuwai.   </div><div class='p'> <span class="verse" id="V32">32&#160;</span>Tusa tama Esaú chichaak:  </div><div class='p'>“¡Nijah, wi iwai asan jumainaitag dusha, waji pegkegnumak yainkati! ¡Nuna sujimaknuk nujantai jakattag jama! ¡Duka dekas ame jukitin ata!” tiuwai.   </div><div class='p'> <span class="verse" id="V33">33&#160;</span>Timatai Jacob ayaak:  </div><div class='p'>“Dekas takumek yamaikiuchia juwik ame tame nunú umiktinjum chichaakum: ‘Duka dekas ame jukitin ata’ tusam tujutta”, tau. Tusa tama Esaú chichaak:  </div><div class='p'>“Nunak dekas tajai”, tiuwai. Nuni susauwai Jacopan ashí nii iwai asa jumain aidaunak.   <span class="verse" id="V34">34&#160;</span>Tusa tima Jacob, Esaún pagkan lenteja pachimja inagkamujai susauwai. Dutikam nuna yuwa, umutainashkam uwag uminak weuwai. Tuja nii iwai asa jumainjinak puyatjachu asa, dutika sujuk niig wainak juwakui.   </div><ul class='tnav'>
<li><a href='index.htm'>Génesis</a></li>
<li><a href='GEN24.htm'>&lt;</a></li>
<li><a href='GEN.htm'>25</a></li>
<li><a href='GEN26.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V25">25:25</a>
<span class="ft">“Esaú” tawa nunak hebreo chichamnumak “ujentin” taku tawai.</span></p>
<p class="f" id="FN2"><span class="notemark">†</span><a class="notebackref" href="#V26">25:26</a>
<span class="ft">“Jacob” tawa nunak hebreo chichamnumak “yachi sagkanin achitkau akiinau” taku tawai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
