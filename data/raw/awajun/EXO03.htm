<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Éxodo 3</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/EXO03.htm" />
</head>
<body>
<ul class='tnav'>
<li><a href='index.htm'>Éxodo</a></li>
<li><a href='EXO02.htm'>&lt;</a></li>
<li><a href='EXO.htm'>3</a></li>
<li><a href='EXO04.htm'>&gt;</a></li>
</ul>
<div class="main">
 
<div class='chapterlabel' id="V0"> 3</div><div class='s'>Apajuí Moisésan untsukbau </div> <div class='p'> <span class="verse" id="V1">1&#160;</span>Moisésak niina wegaji sacerdote Madián nugkanmaya Jetro aajakua nuna uwigjin kuitamjin aajakui. Tuja makichik tsawantai Moisés uwijan yajuak uwegshun nagkaiki weuwai, nunik muja Horeb Apajuí mujaji tutainum wakauwai.   <span class="verse" id="V2">2&#160;</span>Nuwi Apajuí ángela nunin wajas numi piipich zarza<a href="#FN1" class="notemark">*<span class="popup">“Zarza” hebreo chichamnumash waji numi takug tawa duka shiig dekamaitsui.</span></a> kegamunum nuna ejapeen wantintukui. Nuna Moisés shiig diikma numi piipich kegayatak esaka amuechaun wainkauwai.   <span class="verse" id="V3">3&#160;</span>Nunik anentaimas: “¿Aush wajig aniawa? ¡Numi piipich kegayatak esaka amuetsu dusha wagkag aniawa, wejin diistajai!” tiuwai.   </div><div class='p'> <span class="verse" id="V4">4&#160;</span>Tusa nuna diistatus jegantattak wegaun Tuke Pujuu wainak, numi piipich kegamunmaya untsuak:  </div><div class='p'>“¡Moisés! ¡Moisés!” tama, nii ayaak:  </div><div class='p'>“Juwi pujajai”, tiuwai.   </div><div class='p'> <span class="verse" id="V5">5&#160;</span>Tutai, Apajuí chichajak:  </div><div class='p'>“Imajuig tantaipa. Sapatjum ukuimakta, wagki ame wajam aanka dekas nugka Apajuí etegkamu pegkegmai”,   <span class="verse" id="V6">6&#160;</span>tusa nuigtushkam chichajak:  </div><div class='p'>“Witjai Apajuínuk, amina apachjum Abraham, Isaac, Jacob aidau emematujaku aina nunuwaitjai”, tiuwai.  </div><div class='p'>Tutai nuna antuk Moisés ishamak Apajuín diimainchau dekapeak, yapin dukukui.   <span class="verse" id="V7">7&#160;</span>Tujash Tuke Pujuu ataktu chichajak:  </div><div class='p'>“Wika mina aentsug aidau Egipto nugkanum batsamas senchi waituina nunak shiig wainjai. Tuja takata apuji aidau takat katsugmanum takamtikainam waituinak pampaina nunashkam antukjai. Tuja dita waituina nunashkam shiig dekajai.   <span class="verse" id="V8">8&#160;</span>Nuadui egiptunmaya aents aidau waitkaina nuna uwemtikatasan juwi taajai. Wi ditanak jiija yajuakan nugka múun pegkeg ajak shiig tsapau, tagkush shiig muumpau, yumi aidaush ayaunum ejegawagtatjai. Nunú nugka duka Canaán aents, hitita aents, amorreo aents, ferezeo aents, heveo aents, Jebús aents aidaun batsamtai ainawai.   <span class="verse" id="V9">9&#160;</span>Antukta nijah: Wika mina aentsug Israel ame wegantu aidau senchi waituinak pampaina nunak shiig antukjai, tuja egiptunmaya aents aidau shiig senchi waitkaina nunashkam wainjai.   <span class="verse" id="V10">10&#160;</span>Nuadui umintsata, wi aminak Egipto apuji pujamunum jegaam, mina aentsug ame wegantu aidau batsata nunú jiigminum tusan akupeajame”, tiuwai.   </div><div class='p'> <span class="verse" id="V11">11&#160;</span>Tusa tama Moisés Apajuín ayaak:  </div><div class='p'>“¿Wisha wainkauchitag juninnush Egipto apuji pujamunum jeganush, Israel aents wi wegantu aidau nuwi batsata nunash jiimainkaitag?” tiuwai.   </div><div class='p'> <span class="verse" id="V12">12&#160;</span>Tutai Apajuí ayaak:  </div><div class='p'>“Wi aminak uyuuntsattagme. Mina aentsug ame wegantu aidau Egipto nugkanum batsata nunú jiija yajuakam, ashí atum aidautijum juju muja juwi emematjitnaitjume. Nunú betek uminkui dekattame wi amina awemajam nunú”, tiuwai.   </div><div class='p'> <span class="verse" id="V13">13&#160;</span>Tutai Moisés Apajuín ayaak:  </div><div class='p'>“Tujash wi jegaan ditá chichagkun: ‘Atumin apachjum Abraham, Isaac, Jacob Apajuín emematujaku aina nunú atumin agkanmitkati tusa awetime’ tai dita mina aijuinak: ‘¿Dusha yaita daajish?’ tusa tujutainakuish, wisha ditanash ¿wajintu aikagtatja?” tiuwai.   </div><div class='p'> <span class="verse" id="V14">14&#160;</span>Tutai Apajuí ayaak:  </div><div class='p'>“Mina daajuk: ‘Tuke Pujuuwai’<a href="#FN2" class="notemark">†<span class="popup">“Tuke Pujuu” taji duka Apajuí daaji hebreo chichamnum “Yahvé” “Jehová” tawa nunú taji.</span></a> Juju mina aentsug aidau ujaakum: ‘Tuke Pujuu’ minak atuminig awetime, titatme”, tiuwai.   <span class="verse" id="V15">15&#160;</span>Tuja nuigtushkam Apajuí Moisésan chichajak:  </div><div class='p'>“Juju aatsa mina aentsug aidau ujakta. Wika Apajuí, Tuke Pujuun atumi apachjum Abraham, Isaac, Jacob emematujaku aina nunuwaitjai. Jujuwai mina daag yaunchkesh tuke asauwa nunú. Jujuwai mina daajun ajumaish tuke adaititin aina duka.   <span class="verse" id="V16">16&#160;</span>Nuadui wetá nunika jegaam Israel aentsu apuji múun aidau ijumja chichagkum: ‘Apajuí, Tuke Pujuu tutaya nuna, atumi apachjum Abraham, Isaac, Jacob emematujaku aina nunú mina wantintujuk chichagtak: Wika ditanak kajimatchau asan, egiptunmaya aents aidau waitkam batsata nunak wainjai.   <span class="verse" id="V17">17&#160;</span>Nuadui Egipto nugkanum waitkam batsata nunak ankanmitkattajai dutikan Canaán aents, hitita aents, amorreo aents, ferezeo aents, Jebús aents, heveo aents aina nuna nugke nugka pegkeg ajak shiig tsapau, tagkush shiig muumpau, yumishkam imanisag ayá nuwi yajuakan ejegattajai tujamui’, titatme.   </div><div class='p'> <span class="verse" id="V18">18&#160;</span>“Tusa tamin Israel aentsu apuji múun aidau antugtamkagtatui. Nunikagmatai ditajai faraón jegajua chichagkum: ‘Tuke Pujuu, Apajuí hebreo aents aidau Apajuíji jutii aidauti emematin ainag nunú wantintugmakji. Nuniku asamtai idaikagtusta kampatum tsawan mujá shiyakaja, nuwi kuntin maa apeaku Tuke Pujuu iina Apajuíjiya nunú emematmi taji’ titatme.   </div><div class='p'> <span class="verse" id="V19">19&#160;</span>“Tusa taminish, faraógkak shiyaktajum tujamchatta nunak shiig dekajai. Tujash wi niinak waitkastatjai, shiyaktajum tujamti tusan.   <span class="verse" id="V20">20&#160;</span>Dutikakun wi mina senchigjai egiptunmaya aents aidaun suwimka suwakun wainchatai ishamain aidaun iwainagtatjai. Nuadui faraón atumnak shiyaktinme tusa idaitamsagtatui.   <span class="verse" id="V21">21&#160;</span>Nuigtushkam wi egiptunmaya aents aidaunak ditá wajiji aidaun anentag shiig anenjamas amastinme titatjai. Nuadui atumek jiinja shimakjumesh uwegmatak shimutsuk wajiigtin wajasjum shiyaktatjume.   <span class="verse" id="V22">22&#160;</span>Tuja Israel nuwa aina duka maki makichik egiptunmaya nuwa pujamunum ijus pujuidauk, nuniachkush pachiinak pujaushkam jiju plata tutayai dakumka najanamu aidaun, orojai najanamu aidaun, jáanch nugkutai aidaun, aatus segagtatui. Dutikawag nuna ditá uchiji aidaun nawanji aidaujai anujagtatui. Dutika ditá wajiji ashí yajutkamu asag, egiptunmaya aidauk makichkish wajigtuchu juwakagtatui”, tiuwai.   </div><ul class='tnav'>
<li><a href='index.htm'>Éxodo</a></li>
<li><a href='EXO02.htm'>&lt;</a></li>
<li><a href='EXO.htm'>3</a></li>
<li><a href='EXO04.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V2">3:2</a>
<span class="ft">“Zarza” hebreo chichamnumash waji numi takug tawa duka shiig dekamaitsui.</span></p>
<p class="f" id="FN2"><span class="notemark">†</span><a class="notebackref" href="#V14">3:14</a>
<span class="ft">“Tuke Pujuu” taji duka Apajuí daaji hebreo chichamnum “Yahvé” “Jehová” tawa nunú taji.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
