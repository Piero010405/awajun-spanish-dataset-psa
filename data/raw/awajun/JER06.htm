<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Jeremías 6</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JER06.htm" />
</head>
<body>
<ul class='tnav'>
<li><a href='index.htm'>Jeremías</a></li>
<li><a href='JER02.htm'>&lt;</a></li>
<li><a href='JER.htm'>6</a></li>
<li><a href='JER07.htm'>&gt;</a></li>
</ul>
<div class="main">
 
<div class='chapterlabel' id="V0"> 6</div><div class='s'>Israel aents aidau Apajuín intimjukiagbau </div> <div class='q'> <span class="verse" id="V16">16&#160;</span>Apajuí niina aentsji aidaun chichajak:  </div><div class='q'>“Jintanum wajasjum diistajum,  </div><div class='q'>yaunchuk jinta pegkeg aajakua dusha  </div><div class='q'>tuki ayi tusajum inimsatajum.  </div><div class='q'>Jinta pegkeja nunú ainkujum ayamat igkugtatjume”,  </div><div class='q'>tujamui.  </div><div class='q'>Tujash dita chichainak:  </div><div class='q'>“Atsa, iik nii tawa nunú umigtak dakitaji”, tuinawai.   </div><div class='q'> <span class="verse" id="V17">17&#160;</span>Jinta niimin aidau utugchat atai, etsegkatnun  </div><div class='q'>Apajuí ishiaku asa, Israel aents aidaun chichajak:  </div><div class='q'>“Dita chicham atai etsejainakui antuktajum” tiuwai.  </div><div class='q'>Tusa tamashkam dita chichainak:  </div><div class='q'>“Iik nunú antutak dakitaji”, tuinawai.   </div><div class='q'> <span class="verse" id="V18">18&#160;</span>Tusa tiagtai Apajuí chichaak:  </div><div class='q'>“Mina aentsug aidaunash itugkagtajak  </div><div class='q'>nunú tikich nugkanmaya aidautigmesh dekatajum.   </div><div class='q'> <span class="verse" id="V19">19&#160;</span>Ashí nugkanmaya aidautigmesh antuktajum:  </div><div class='q'>Mina aentsug aidau dita wakegamun  </div><div class='q'>takastag tuidau asag,  </div><div class='q'>wi chicham umiktajum timawa nuna  </div><div class='q'>dakitug umitsuk idaisaju asagmatai,  </div><div class='q'>wi ditanak suwimkan susagtatjai.   </div><div class='q'> <span class="verse" id="V20">20&#160;</span>¿Wagka Sabá nugkanmaya kugkuin incienso  </div><div class='q'>jukigmesh itagtuaugme?  </div><div class='q'>¿Wagka tikich nugka atushtanmaya  </div><div class='q'>kugkuin jukigmesh itagtuaugme?  </div><div class='q'>Atum anentag itaamu aidau, tuja mina emematjaku  </div><div class='q'>kuntin maa nuna neje ashí apeajum duka  </div><div class='q'>minak shiig awajtatsui.”   </div><div class='q'> <span class="verse" id="V21">21&#160;</span>Nuna tusa Tuke Pujuu chichaak:  </div><div class='q'>“Wi shiwag aidaun ishitkattajime,  </div><div class='q'>dutika ai jetepakag,  </div><div class='q'>uchijum aidaun,  </div><div class='q'>atum pujamunum nuna yantamen ijunag pujuidaunak  </div><div class='q'>atumi kumpaji aidaujai ashí ijinatnume, tusan”, tiuwai.   </div><div class='s'>Nujinmanini jeteka ijinam agtin </div> <div class='q'> <span class="verse" id="V22">22&#160;</span>Tuke Pujuu chichaak:  </div><div class='q'>“Aents atushat nujinum batsamin senchigtin aidau  </div><div class='q'>uminainawai maaniawagtatus.   </div><div class='q'> <span class="verse" id="V23">23&#160;</span>Suntag aidauk puyag aidaun akentai aidaujai  </div><div class='q'>yajuakag umintsaje;  </div><div class='q'>ditak magkagtin wait anenkagtuchu ainawai.  </div><div class='q'>Dita untsubaujig nayants uutbaujai betekai  </div><div class='q'>caballonum ekemiag mininawai  </div><div class='q'>Jerusalégkan jetekagtatus”, tiuwai.   </div><div class='q'> <span class="verse" id="V24">24&#160;</span>Nuna aents aidau antukag chichainak:  </div><div class='q'>“Nunú chicham dekawaja  </div><div class='q'>sapigmainaku kakaumainchau dekapeaji,  </div><div class='q'>nuniaku nuwa tsawanji  </div><div class='q'>jegajim uchin najaimak waitama imaniaji.   </div><div class='q'> <span class="verse" id="V25">25&#160;</span>Nuadui makichkitigmekesh ajanmak wegpajum,  </div><div class='q'>tuja jinta ainjagmesh yujasaigpajum,  </div><div class='q'>¡shiwag aidau puyaja yajuakag mininawai!  </div><div class='q'>¡Ashí yantamnumak sapigmainawai!   </div><div class='q'> <span class="verse" id="V26">26&#160;</span>Mina aentsug aidauwah,  </div><div class='q'>jáanch wake besemag pujaku nugkutai nugkugjum  </div><div class='q'>yuku tadaetugtajum,  </div><div class='q'>nunikjum makichik uchi pujau jakamtai, wake  </div><div class='q'>besemag dekapeaku buutmaina imanikjum buuttajum;  </div><div class='q'>wagki iina ijipawagtinuk dukap atsuk  </div><div class='q'>kautjamkagtatui”, tibaijai.   </div><div class='q'> <span class="verse" id="V27">27&#160;</span>Tuja Tuke Pujuu mina chichagtak:  </div><div class='q'>“Wi aminak mina aentsug aina nuna pujutish  </div><div class='q'>wajukuk ainawa nuna diigsati tusan  </div><div class='q'>apusabiagme”, tujutmayi.   </div><div class='q'> <span class="verse" id="V28">28&#160;</span>Tujutkui wi ayaakun:  </div><div class='q'>“Ditak intimkiu, tsanumkagtin, chichama antuchu,  </div><div class='q'>pegkeja iman wantinaidau, tujash  </div><div class='q'>chichamesh pegkegchau antumtikmainchau  </div><div class='q'>bronce, hierro katsugma iman ainawai.   </div><div class='q'> <span class="verse" id="V29">29&#160;</span>Jiju jinum jiyamak kuwija  </div><div class='q'>pegkegchaujin utsanak pegkeg weawai,  </div><div class='q'>tujash aents pegkegchau aina nuna  </div><div class='q'>iwagmainuk atsawai.  </div><div class='q'>Nunú iwajatag takuish, wainka tsawan megkaemainai.   </div><div class='q'> <span class="verse" id="V30">30&#160;</span>Nunin asagmatai ame idaisau asamin:  </div><div class='q'>‘Plata pegkegchau asagmatai utsagbau’  </div><div class='q'>tuu adaikagtinai.”   </div><ul class='tnav'>
<li><a href='index.htm'>Jeremías</a></li>
<li><a href='JER02.htm'>&lt;</a></li>
<li><a href='JER.htm'>6</a></li>
<li><a href='JER07.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
