<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 1 Timoteo 1</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/1TI01.htm" />
</head>
<body>
<ul class='tnav'>
<li><a href='index.htm'>1 Timoteo</a></li>
<li><a href='2TH03.htm'>&lt;</a></li>
<li><a href='1TI.htm'>1</a></li>
<li><a href='1TI02.htm'>&gt;</a></li>
</ul>
<div class="main">
 <div class='mt'>Pablo nagkamchaku carta agaja Timoteo awetimu   
</div><div class='chapterlabel' id="V0"> 1</div><div class='s'>Kumpamkagtamu </div> <div class='p'> <span class="verse" id="V1">1&#160;</span>Witjai Pabloitjai, Cristo Jesusan apostoljiyaitjai, Apajuí iina Uwemtijamna nu nuigtú Cristo Jesús jutii dakainag nujai chichaman etsegkati tusa awetiuwai,   <span class="verse" id="V2">2&#160;</span>Timoteoh, dekaskeapi tabaunmag dekas mina uchig asamin kumpamjame; Apajuí iina Apajiya nu, nuigtú Cristo Jesús iina Apuji anentag, wait anenjamag, nuigtú agkan pujutan amastí.   </div><div class='s'>Waitá jintinkagtin aina nujai kuitamamkatajum tibau </div> <div class='p'> <span class="verse" id="V3">3&#160;</span>Wi Macedonia weakun, amek Éfeso juwakam, makichkikesh yapajia jintinkagtuawaigpa titá tibaijame,   <span class="verse" id="V4">4&#160;</span>wainka augmatbau aidaun, nuigtú ditá muunji aajakú ejechamnun augmatiagtai antujú yujainum. Nunú wají aina duka jiyanitan itaawai, Apajuí takatji dekaskeapi tabauwai emtikmaina nuna.   </div><div class='p'> <span class="verse" id="V5">5&#160;</span>Wi ju nuniktajum taja nunak, anenkak anentai pegkegnum najaneati, anentaimtashkam pegkeg, nuigtú dekaskenum dekaskeapi tabauwa dushakam, tusan tajai.   <span class="verse" id="V6">6&#160;</span>Tujash ujumak aents nuna idaiyinak, kanakag wainak chichá yujainawai.   <span class="verse" id="V7">7&#160;</span>Chicham umiktina nuna jintinkagtin atagtus wakegainawai; tujash dekaskenmag dekainatsui dita chichaina nunakesh, nuigtush antuinachiatak duka nuninai tuinawai.   </div><div class='p'> <span class="verse" id="V8">8&#160;</span>Chicham umiktin pegkeja duka dekainaji, tawa dutiksaik umiakuik,   <span class="verse" id="V9">9&#160;</span>juka dekainaji, chicham umiktina duka pegkejan takaina nudauchui, duka chichaman umichu, yajau, tudau aidau, eme anenkagtuchu, nugkanmayanak anentaimtin, apají main, dukují main, magkagtin,   <span class="verse" id="V10">10&#160;</span>tsanijimtan wekaetin, mai aishmagkuk dutikdayin, aentsun kasamak sujin aidaun, wait aidau, dekas umiktatjai tusa tsanumin aidau, dekaskea nu jintiamun dakitin aina nudauwai,   <span class="verse" id="V11">11&#160;</span>junak yamajam chicham imana nu jintinkagtawai, Apajuí shiig anenkagtin mina kajitjus idaitugsamua nu.   </div><div class='s'>Pablo takasbau </div> <div class='p'> <span class="verse" id="V12">12&#160;</span>See tajai mina senchimtijuau Cristo Jesús iina Apujiya nuna, wagki mina betek umimainjun diigtus niina takatjin apujtusui,   <span class="verse" id="V13">13&#160;</span>wi yaunchuk pegkegchau chichajujakú, niina nemajuidaunash ainkun waitkajakú aigkish. Tujash Apajuí minak wait anenjujui, wagki wika eke dekaskeapi tujakchauwaitjai, nuigtush dekachu asan nunikuitjai.   <span class="verse" id="V14">14&#160;</span>Tujash iina Apuji anentag wait anenkagta nu minaig imá kuashat ajuttsauwai dekaskeapi tabauwa nujai, nuigtú Cristo Jesusai anentak awa nujai.   </div><div class='p'> <span class="verse" id="V15">15&#160;</span>Juka chichamak dekaske, ashí dekaskeapi tumain ainawai: Cristo Jesusak ju nugka juig tauwai tudau aidaun uwemtikatatus, nunú aina nuiyag witjai dekatkauk.   <span class="verse" id="V16">16&#160;</span>Tujash wi iman aigkish Apajuí minak wait anenjujui, Jesucristo minai dekatkauk ashí wait anenkagtutaijiya nuna iwainakta tau asa, nuna wainainak tikichish niina dekaskeapi tuinak pujut nagkanchaun jukitnume tusa.   <span class="verse" id="V17">17&#160;</span>Nuadui Rey tuke puju, jachau, wainchatai, Apajuí makichkiuchia duke eme anentsá ajumaiya duish tuke ememattai atí. Aatus atí.   </div><div class='s'>Pablo Timoteo chichagbau </div> <div class='p'> <span class="verse" id="V18">18&#160;</span>Uchuchi Timoteoh, jujú chicham umikta tajame: Amina pachipas yaunchuk tujabiu aina nunismek shiig maanikta tajame,   <span class="verse" id="V19">19&#160;</span>nuniakum ame dekaskeapi tame dutiksamek shiig anentaimsam pujustá, nuna nuninachu asag ujumak dekaskeapi tabaun megkaekaje.   <span class="verse" id="V20">20&#160;</span>Nunak Himeneo, Alejandrojai nunikaje. Nunikmatai ditanak Satanasan idaitusmajai, pegkegchau chichashtan unuimagtinme tusan.   </div><ul class='tnav'>
<li><a href='index.htm'>1 Timoteo</a></li>
<li><a href='2TH03.htm'>&lt;</a></li>
<li><a href='1TI.htm'>1</a></li>
<li><a href='1TI02.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
