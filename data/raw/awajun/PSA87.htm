<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Salmos 87</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/PSA087.htm" />
</head>
<body>
<ul class='tnav'>
<li><a href='index.htm'>Salmos</a></li>
<li><a href='PSA084.htm'>&lt;</a></li>
<li><a href='PSA.htm'>87</a></li>
<li><a href='PSA089.htm'>&gt;</a></li>
</ul>
<div class="main">
 
<div class='chapterlabel' id="V0"> 87</div><div class='s'>Jerusalén pachisa kantamamu </div> <div class='d'>Coré uchiji aidau kantamawagbau </div> <div class='q'> <span class="verse" id="V1">1&#160;</span>Yaakat Jerusalégkak muja pegkejam  </div><div class='q'>Apajuínu tutaiya nuwi yaaktamamui.   </div><div class='q'> <span class="verse" id="V2">2&#160;</span>Tuke Pujuuk Israel aents aidaun yaaktaji,  </div><div class='q'>tikich aina nuna nagkagas,  </div><div class='q'>Jerusalégkan ima senchi aneawai.   </div><div class='q'> <span class="verse" id="V3">3&#160;</span>Apajuín yaaktajiya nuna  </div><div class='q'>Jerusalégkan pachisag,  </div><div class='q'>shiig pegkejan augmatuinawai.   </div><div class='q'> <span class="verse" id="V4">4&#160;</span>Apajuí chichaak:  </div><div class='q'>“Aents aidau mina emematjuina duka  </div><div class='q'>Egipto nugkanum, Babilonia nugkanum,  </div><div class='q'>Tironum, Etiopía nugkanum, Filisteo nugkanum aatus batsatui.  </div><div class='q'>Nunú nugkanmaya aents aidau chichainak:  </div><div class='q'>‘Apajuínak Jerusalégnum wainkabiajai’ tiagtatui”, tiuwai.   </div><div class='b'> &#160; </div> <div class='q'> <span class="verse" id="V5">5&#160;</span>Tuja Siógnumia aidaun chichajuinak:  </div><div class='q'>“¿Wagkag ditash ibau pegkegnumash batsamsajabi?  </div><div class='q'>Dita batsamsatnunak dekas Apajuíyap  </div><div class='q'>umigkauwaita”, tiagtinai.   </div><div class='q'> <span class="verse" id="V6">6&#160;</span>Aents aidaun daaji agattainum  </div><div class='q'>Tuke Pujuu dita daajinak:  </div><div class='q'>“Juka Siógnum akiinauwai”, tuu agatjatnai.   </div><div class='b'> &#160; </div> <div class='q'> <span class="verse" id="V7">7&#160;</span>Nuadui nuwiya aents aidauk nantsemki,  </div><div class='q'>kantamkabaikia chichainak:  </div><div class='q'>“Mina pujutaijuk Jerusalégkai”, tiagtinai.   </div><ul class='tnav'>
<li><a href='index.htm'>Salmos</a></li>
<li><a href='PSA084.htm'>&lt;</a></li>
<li><a href='PSA.htm'>87</a></li>
<li><a href='PSA089.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
