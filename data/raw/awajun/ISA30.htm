<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Isaías 30</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ISA30.htm" />
</head>
<body>
<ul class='tnav'>
<li><a href='index.htm'>Isaías</a></li>
<li><a href='ISA28.htm'>&lt;</a></li>
<li><a href='ISA.htm'>30</a></li>
<li><a href='ISA31.htm'>&gt;</a></li>
</ul>
<div class="main">
 
<div class='chapterlabel' id="V0"> 30</div><div class='s'>Egiptunmaya aents aidaun emematin aidau pachisa etsegkamu </div> <div class='q'> <span class="verse" id="V1">1&#160;</span>Tuke Pujuu chichaak:  </div><div class='q'>“¡Chah, mina uchig intimkiu aina nunak,  </div><div class='q'>wait anentuinajai, wijai chichatsuk,  </div><div class='q'>wi inachmaitak dita wakegamun takasagtatus chichaman uminawai!  </div><div class='q'>¡Nuninak aan kuashat tudaun utuatmamainawai!   </div><div class='q'> <span class="verse" id="V2">2&#160;</span>Tuja mina inintsuk Egipto nugka apuji  </div><div class='q'>ayamjutpakti tusag pisajuinawai.   </div><div class='q'> <span class="verse" id="V3">3&#160;</span>Tujash Egipto nugka apujig,  </div><div class='q'>wi ayamjuktajime tiuwaitak,  </div><div class='q'>ditanak ayamjukchattawai,  </div><div class='q'>dutikam egiptunmaya aidaunum yunumka uwemjami tukama datsajagtatui.   </div><div class='q'> <span class="verse" id="V4">4&#160;</span>Israel aents aidauwah,  </div><div class='q'>Soán nugkanum yaakat ayá imanui,  </div><div class='q'>tuja yaakat Hanés tutaya imanuishkam  </div><div class='q'>aents atumin chichamjutpaktin aidau ishiaku akugmesh,   </div><div class='q'> <span class="verse" id="V5">5&#160;</span>nunú nugkanmaya aidauk atumnak tsanupajagtatui,  </div><div class='q'>ditak makichkish yaimpakchagtatui,  </div><div class='q'>ayatak utugchatan itagtamawagmatai,  </div><div class='q'>waitiakjum datsagtatjume”, tiuwai Apajuí.   </div><div class='b'> &#160; </div> <div class='q'> <span class="verse" id="V6">6&#160;</span>Tuja Isaías chichaak: “Juna Apajuí aatus tawai:  </div><div class='q'>‘Israel aents aidauk egiptunmaya aents aidau  </div><div class='q'>ayamjutpaktinme tusag dita wajiji aidaun,  </div><div class='q'>dita burrojin, camellojin aatus patag yajuakag,  </div><div class='q'>Néguev nugka ishamain, león aidau,  </div><div class='q'>dapi aidau, dragón nanamtin aidau  </div><div class='q'>aatus ayamunum shimuinawai,   </div><div class='q'> <span class="verse" id="V7">7&#160;</span>tujash egiptunmaya aidauk  </div><div class='q'>kakagmachu tikima wainkauch ainawai.  </div><div class='q'>Nuadui dita daajinak:  </div><div class='q'>“Kuntin múun shinakush wainak imatin”  </div><div class='q'>tuu adaikauwaitjai’ tawai Apajuí”, tiuwai Isaías.   </div><div class='q'> <span class="verse" id="V8">8&#160;</span>Tusa inagnakmatai Apajuí Isaíasan chichajak:  </div><div class='q'>“Wi timag nunú yamai numi pakama najanamunum agagta,  </div><div class='q'>atakea duwish wi tibauwa nuna tuke adeagtin atinme”, tiuwai.   </div><div class='q'> <span class="verse" id="V9">9&#160;</span>Tusa tima Isaías chichaak:  </div><div class='q'>“Israel aents aidauk intimkiu asag,  </div><div class='q'>Tuke Pujuu chichame umiktin agagbauwa  </div><div class='q'>nunú umitnak dakituinawai.   </div><div class='q'> <span class="verse" id="V10">10&#160;</span>Nunidau asag Apajuí chichamen etsejin  </div><div class='q'>profeta aidaun chichajuinak:  </div><div class='q'>‘Yamai nagkamsagmek atum kajanum wainkamu aidauk etseju yujaigpa.  </div><div class='q'>Tuja chicham pegkeg dekaskea dushakam ujajatkaigpa;  </div><div class='q'>duka idaikujum dekas nugkaya waji pegkeg aidau ayá  </div><div class='q'>nunú ujajatkatajum.   </div><div class='q'> <span class="verse" id="V11">11&#160;</span>Tuja jinta pegkegnum atum wegajum duka idaisatajum,  </div><div class='q'>nuniakjum ataktu awagkigmek,  </div><div class='q'>Israel aents aidaun Apajuíji pegkegma nunú  </div><div class='q'>pachisjumek aujkagtusaigpa’, tuinawai.   </div><div class='q'> <span class="verse" id="V12">12&#160;</span>Nuadui Israelan Apajuíji pegkegma nunú chichaak:  </div><div class='q'>‘Atumek ujamash dakitagme,  </div><div class='q'>nuniakjum ayatak pegkegchau, magkagtut,  </div><div class='q'>waitjut aina nunú takatnum eme anenmamjume.   </div><div class='q'> <span class="verse" id="V13">13&#160;</span>Nuadui atumek atumi tudaugmin  </div><div class='q'>nugka peegmagbau pachiachbau yumpuna  </div><div class='q'>iyauwama numamtin ainagme.   </div><div class='q'> <span class="verse" id="V14">14&#160;</span>Tuja ichinak najanamu ashí tsainak ajapnamtai,  </div><div class='q'>jii kaijigkesh chimpia jumainchau,  </div><div class='q'>tuja yumikesh shikimainchau wegama numamtuk,  </div><div class='q'>Apajuí ditanak ashí tsaika emegkagtatui.’   </div><div class='q'> <span class="verse" id="V15">15&#160;</span>Nuadui Tuke Pujuu Israel aents aidaun Apajuíji  </div><div class='q'>pegkegma nunú chichaak:  </div><div class='q'>‘Ataktu mina umigtuktajum,  </div><div class='q'>nuniakjumin wi senchimtikattajime.  </div><div class='q'>Tuja dekas minai kajintsajum anentaimkugmek,  </div><div class='q'>wainkajum chichá batsamtsuk takamtak batsamsatajum,  </div><div class='q'>nuniakjum uwemjattagme’, tujamui.  </div><div class='q'>Tujash atumek nunú dakitau asajum,   </div><div class='q'> <span class="verse" id="V16">16&#160;</span>chichaakjum:  </div><div class='q'>‘Atsa, dekas caballonum, ekemi pisajagmi’, tajume.  </div><div class='q'>Kame takugmek pisagtajum.  </div><div class='q'>Tuja nuigtushkam chichaakjum:  </div><div class='q'>‘Carronum egkemja pisagmi’, tajume.  </div><div class='q'>Kame takugmek nuniktajum,  </div><div class='q'>tujash atumin aintamaidau ima senchi tupikainau  </div><div class='q'>asag amaintamkagtatui.   </div><div class='q'> <span class="verse" id="V17">17&#160;</span>Nuadui makichik aents awanmaig,  </div><div class='q'>nuna ishamainak mil aents pisajagtatui.  </div><div class='q'>Tuja cinco aents awanmakuig nunú ishamakjum,  </div><div class='q'>atumek ashí pisagtinaitjume.  </div><div class='q'>Nunikagmin ujumchik juwakag,  </div><div class='q'>makichik numi mujanum ajiamu wajama numamtuk,  </div><div class='q'>tuja mujanum numi ajiamunum bandera jiikbau  </div><div class='q'>makichik wajama numamtuk juwaktatjume.   </div><div class='s'>Apajuí Israel aents aidaun uwemtijatin </div> <div class='p'> <span class="verse" id="V18">18&#160;</span>“Untsu atum tsagkugnagtin tsawan jegamtai, Tuke Pujuu atumin wait anenjamag atumi tudaugmin tsagkugtamjattawai. Apajuík niina anenken iwaintugmaktatus wakegawai, wagki niig pegkegchaunak dakitin asa, ima pegkeja nunak takauwai. ¡Nuadui Apajuíyai kajinas anentaimaidauk shiig aneasagtin ainawai!” tiuwai Isaías.   </div><ul class='tnav'>
<li><a href='index.htm'>Isaías</a></li>
<li><a href='ISA28.htm'>&lt;</a></li>
<li><a href='ISA.htm'>30</a></li>
<li><a href='ISA31.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
