<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Génesis 49</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/GEN49.htm" />
</head>
<body>
<ul class='tnav'>
<li><a href='index.htm'>Génesis</a></li>
<li><a href='GEN48.htm'>&lt;</a></li>
<li><a href='GEN.htm'>49</a></li>
<li><a href='GEN50.htm'>&gt;</a></li>
</ul>
<div class="main">
 
<div class='chapterlabel' id="V0"> 49</div><div class='s'>Jacob jakattak tepesa chichakbau </div> <div class='p'> <span class="verse" id="V1">1&#160;</span>Nuna tusa ashimak niina uchiji aidaun untsuka ikaunman chichajak:  </div><div class='q'>“Juwi tantatajum, nunikagmin  </div><div class='q'>atakesh wajukatnuk ainagme  </div><div class='q'>nuna pachisan ujaktajime:   </div><div class='q'> <span class="verse" id="V2">2&#160;</span>¡Jacopan uchiji aidauwah,  </div><div class='q'>juwi tanta ijuntsajum  </div><div class='q'>atumin apa Israel tawa nunú antuktajum!   </div><div class='b'> &#160; </div> <div class='q'> <span class="verse" id="V3">3&#160;</span>“Rubénkah, ametme mina uchig iwaimek,  </div><div class='q'>wi aminak nagkamchakun datsa asan akiauwaitjame,  </div><div class='q'>nuadui amek ajantusa diitai senchigtin wajasuitme.   </div><div class='q'> <span class="verse" id="V4">4&#160;</span>Tujash imankek achatnaitme,  </div><div class='q'>shiig emetja anentaimchau,  </div><div class='q'>yumi tsukati waketama nujai betek asam,  </div><div class='q'>tuja mina eme anenjusa diigchau asam,  </div><div class='q'>mina duwagjaish ikagmakuitam nuadui.   </div><div class='b'> &#160; </div> <div class='q'> <span class="verse" id="V5">5&#160;</span>“Simeógkak niina yachi Levíjai  </div><div class='q'>betek ajankachu ishamain ainawai.   </div><div class='q'> <span class="verse" id="V6">6&#160;</span>¡Ajumaish wika atumjai ijunja pujutnak dakitajai!  </div><div class='q'>wagki atumi kajetinig aents aidau maakjum,  </div><div class='q'>kuntinu kagkajish kupijajum uku yujau aidau asagmin.   </div><div class='q'> <span class="verse" id="V7">7&#160;</span>¡Atumek pegkegchau, dekas shiig pegkegchau!  </div><div class='q'>Atumi kajetjumik kuntin ikamia kajena ibauwai.  </div><div class='q'>¡Nuadui wi atumnak ashí Israel nugkanum dapampaaktinaitjime!   </div><div class='b'> &#160; </div> <div class='q'> <span class="verse" id="V8">8&#160;</span>“Untsu Judá aminak, yatsum aidauk  </div><div class='q'>pempeentugmakiag emematjamtin ainawai.  </div><div class='q'>Nuadui yatsumin waitkaidaush  </div><div class='q'>ame depetkam ayamjuktinaitme,  </div><div class='q'>tuja amina yatsum aidau  </div><div class='q'>emematjamainak tikishmatjamiagtinai.   </div><div class='q'> <span class="verse" id="V9">9&#160;</span>¡Judá, mina uchijuh!  </div><div class='q'>Amek leónka uchijijai betekaitme.  </div><div class='q'>León nejen yuwa ejemag wajas  </div><div class='q'>tsuntsuma ayamak múuntsukaitai tumain  </div><div class='q'>nugka tepegama numamtuk atinaitme.  </div><div class='q'>¿Yaki aminash imanminash waitkagmasti?   </div><div class='q'> <span class="verse" id="V10">10&#160;</span>Makichkish Judá senchijinak atankichagtinai,  </div><div class='q'>tuja nii apu wee inabaujinashkam.  </div><div class='q'>Untsu niina nagkaesau dekas apu taamtai,  </div><div class='q'>nuna ashí aents aidau niina chichamen  </div><div class='q'>umijuinak wedau asagmatai ukuktinaitme.   </div><div class='q'> <span class="verse" id="V11">11&#160;</span>Niina burrojinash uva numijin  </div><div class='q'>tuja uva daekjinig jigkatnai, dutikak niina jáanchjinash  </div><div class='q'>¡vino uva yumiji najanamua duwik nijatnai!   </div><div class='q'> <span class="verse" id="V12">12&#160;</span>Niina jiig uva yumiji vino bukuseaya  </div><div class='q'>aan nagkaemas bukuseayai; tuja niina naíshkam  </div><div class='q'>leche pujua aan nagkaemas pujui.<a href="#FN1" class="notemark">*<span class="popup">Juna aatus tiuwa nunak nii wegantu aidauk nugka pegkeg ajak shiig tsapaunum batsamas shiig wiakuch agtin asamtai tiuwai.</span></a>   </div><div class='b'> &#160; </div> <div class='q'> <span class="verse" id="V13">13&#160;</span>“Sabulógkak nayantsanum uwet  </div><div class='q'>dekas lancha múun aidau anumtaiji aidaunum pujustinai.  </div><div class='q'>Tuja niina nugke nagkatkamuk  </div><div class='q'>Sidón nugka aatus atinai.   </div><div class='b'> &#160; </div> <div class='q'> <span class="verse" id="V14">14&#160;</span>“Isacarak burro senchigtin kijinun yanau,  </div><div class='q'>niina wenuken waya tepesa dakimakug  </div><div class='q'>inanmainchawama numamtinai.   </div><div class='q'> <span class="verse" id="V15">15&#160;</span>Niig nugka pegkeg ayamainjin wainak  </div><div class='q'>nuna tsuntsumtitnai niina tuntupen kijinun patai jukitatus,  </div><div class='q'>nuniak chichamjumatsuk tikima wainka  </div><div class='q'>tikichi inatai atinai.   </div><div class='b'> &#160; </div> <div class='q'> <span class="verse" id="V16">16&#160;</span>“Dagkak Israel wegantu aidaujai betek  </div><div class='q'>nii wegantu aidaun apuji atinai.   </div><div class='q'> <span class="verse" id="V17">17&#160;</span>Dagkak dapi jintá dakamak tepes  </div><div class='q'>caballo minittaman sagkannum esai  </div><div class='q'>ajiyama iman atinai.   </div><div class='b'> &#160; </div> <div class='q'> <span class="verse" id="V18">18&#160;</span>“¡Chah Tuke Pujuuwah,  </div><div class='q'>uwemtijugti tusan amina dakajame!   </div><div class='b'> &#160; </div> <div class='q'> <span class="verse" id="V19">19&#160;</span>“Gaadnak shiwag aidau jetetnai,  </div><div class='q'>tujash nii wajantak depetuk ipistinai.   </div><div class='b'> &#160; </div> <div class='q'> <span class="verse" id="V20">20&#160;</span>“Asera nugkeg shiig pegkeg asamtai,  </div><div class='q'>yutai aidauk pegkeg shiig kuashat ajitnai,  </div><div class='q'>iman asamtai nuwiyan apunashkam tuké sutinai.   </div><div class='b'> &#160; </div> <div class='q'> <span class="verse" id="V21">21&#160;</span>“Neftalík japa agkan wekagas  </div><div class='q'>uchijin shiig pegkejuch aidaun petsama numamtinai.   </div><div class='b'> &#160; </div> <div class='q'> <span class="verse" id="V22">22&#160;</span>“Josék numi namaka uwet wajas  </div><div class='q'>shiig kagkapena kanawe múun waig  </div><div class='q'>senchi nejegama imanai.   </div><div class='q'> <span class="verse" id="V23">23&#160;</span>Nagki akenin aidau kajejuinawai,  </div><div class='q'>nuniak nagki aketuinawai,  </div><div class='q'>dutikainak tuké waitkainawai.   </div><div class='q'> <span class="verse" id="V24">24&#160;</span>Tujash José kuntujig senchi wajaknai,  </div><div class='q'>iman asa tuke depetmawai.  </div><div class='q'>¡See kuashat Jacopa Apajuíji senchigtinuh!  </div><div class='q'>¡Apajuí Israelan kuitamna nuna daajin see kuashat!   </div><div class='q'> <span class="verse" id="V25">25&#160;</span>¡See kuashat, Apajuí amina apa Apajuíjiya nunú yaimpakti;  </div><div class='q'>Apajuí dekas ashí senchigtina nunú  </div><div class='q'>aminak pegkegnum yumigtamsatin ati!  </div><div class='q'>¡Nayaimpinmaya pegkeg jutai aina nuwiyanash!  </div><div class='q'>¡Nayantsa initkenia pegkeg jutai aina nuwiyanash!  </div><div class='q'>Tuja ¡uchi akia shiig tsakapaktinnashkam,  </div><div class='q'>dutiksag yaimpakti!   </div><div class='q'> <span class="verse" id="V26">26&#160;</span>Mina apag pegkegnum yumigtujua  </div><div class='q'>nuna nagkaesan wika aminak pegkegnum yumigkiajame.  </div><div class='q'>Wi yumigkiajam juka, nugka nain aidau  </div><div class='q'>tuke megkaekashtina iman atinai.  </div><div class='q'>Juju pegkeg yumigkia juka Josénu atinai,  </div><div class='q'>wagki niyai yachi aina nuwiyan  </div><div class='q'>Apajuí etegkamua duka.   </div><div class='b'> &#160; </div> <div class='q'> <span class="verse" id="V27">27&#160;</span>“¡Benjamígkak lobo kajen yukagtin  </div><div class='q'>kashikmas neje yuwa ajum agkuantai  </div><div class='q'>ampinjaun tinamkagtina imanai!”   </div><div class='b'> &#160; </div> <div class='p'> <span class="verse" id="V28">28&#160;</span>Juju doce aina juwai Israela uchiji aidau. Juna aatus ditá apaji maki makichik yumigjauwai.   </div><div class='s'>Jacob jakamu </div> <div class='p'> <span class="verse" id="V29">29&#160;</span>Makichik tsawantai Jacob niina uchiji aidaun juna aatus tiuwai:  </div><div class='p'>“Wi jakatnuk namput wajaschae. Wi jakamtaig mina apag ukusbau aina nuwi waa umikbau Efrógnum hitita aentsu nugken awa nuwi ukugsatajum.   <span class="verse" id="V30">30&#160;</span>Canaán nugkanum waa Macpelá Mamrejai niinis awa nuna mina apachug Abraham ashí Efrógka nugken sumak, juka mina pataaju ukumatai ati tiuwa nuwi ukugsatajum.   <span class="verse" id="V31">31&#160;</span>Nuwi ukusajui Abrahaman niina nuwe Sarajai, nuigtushkam nuwig ukusajui mina apag Isaakan niina nuwe Rebecajai, tuja wishakam nuwig Lean ukusuitjai.   <span class="verse" id="V32">32&#160;</span>Nunú nugka duka, ashí waa aidaujai hitita aentsu nugke aajaku sumakbauwai.”   </div><div class='p'> <span class="verse" id="V33">33&#160;</span>Juna aatus Jacob niina uchiji aidau umikagtinun ujaka ashimak, pegajin ataktu tepesui, nunik nuwig jakauwai.   </div><ul class='tnav'>
<li><a href='index.htm'>Génesis</a></li>
<li><a href='GEN48.htm'>&lt;</a></li>
<li><a href='GEN.htm'>49</a></li>
<li><a href='GEN50.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V12">49:12</a>
<span class="ft">Juna aatus tiuwa nunak nii wegantu aidauk nugka pegkeg ajak shiig tsapaunum batsamas shiig wiakuch agtin asamtai tiuwai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
