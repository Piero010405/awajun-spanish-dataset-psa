<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Génesis 3</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/GEN03.htm" />
</head>
<body>
<ul class='tnav'>
<li><a href='index.htm'>Génesis</a></li>
<li><a href='GEN02.htm'>&lt;</a></li>
<li><a href='GEN.htm'>3</a></li>
<li><a href='GEN04.htm'>&gt;</a></li>
</ul>
<div class="main">
 
<div class='chapterlabel' id="V0"> 3</div><div class='s'>Adán Evajai Apajuí chichame intimjukiagbau </div> <div class='p'> <span class="verse" id="V1">1&#160;</span>Apajuí ashí kuntin tagkumchatai aidaun najankauwa nuwiya, dapi ima senchi kajinkachu, tsanumtan yacha asa, nuwan tajua iniak:  </div><div class='p'>“¿Apajuísh wajinjutpagmae, juju yujág aina duka makichkish yuwawaigpajum tujamiagmaka?” tau.   </div><div class='p'> <span class="verse" id="V2">2&#160;</span>Tama nuwa ayaak:  </div><div class='p'>“Yujagkek ashí yumainaitji.   <span class="verse" id="V3">3&#160;</span>Untsu Apajuí iina chichagtamak, tikich yujág ejapeen waja auna nejeg yuwawaigpa, antiitkesh antigkaigpa, auna neje yuwakjumek jakattajume, tusa tujamaji” tau.   </div><div class='p'> <span class="verse" id="V4">4&#160;</span>Tutai dapi nuwan chichajak:  </div><div class='p'>“Auk wainak tujamne, jakashtatjume.   <span class="verse" id="V5">5&#160;</span>Apajuí shiig dekawai, au yujág yuwakjumek, atum wajukua ainagme nunú wainmamkajum Apajuíjai betek wajasjum, pegkeg, pegkegchaujai dekamainaitjum nuadui aunak tujabiugme”, tiuwai.   </div><div class='p'> <span class="verse" id="V6">6&#160;</span>Tama nuwa yujagken diistakama shiig senchi wakejukui. Nuniak dekas yuwatjai, nunikan Apajuí wainbau yacha iman atajai tusa, akaka juki yuwauwai. Nunik aishinashkam susam, niishkam juki yuwauwai.   <span class="verse" id="V7">7&#160;</span>Nuna yuwawag wajanbauwaik, mai wisu wajamun wainmamkajui, nunikag makichik ajak higuera tutaya nuna dukeen apajag itipjuawajui.   </div><div class='p'> <span class="verse" id="V8">8&#160;</span>Nunikag batsatai aagkú dase dasenbaunum Apajuí wekagun antukag, waipakai tusag tupikakiag numi ijunbaunum uumkajui.   <span class="verse" id="V9">9&#160;</span>Tujash Apajuí aishmagkun untsuka iniak:  </div><div class='p'>“¿Tuwi amesh pujame?” tau.   </div><div class='p'> <span class="verse" id="V10">10&#160;</span>Tama nii ayaak:  </div><div class='p'>“Wika ame minamun antukan ishamkajame, núnikan wisu pujau asan uumjukjame”, tau.   </div><div class='p'> <span class="verse" id="V11">11&#160;</span>Tutai Apajuí aishmagkun chichajak:  </div><div class='p'>“¿Ya ame wisu pujamunash dekamtijamame? ¿Wagka wi amina yujág yuwawaipa timajam dusha yuwamume?”   </div><div class='p'> <span class="verse" id="V12">12&#160;</span>Tama aishmag Apajuín ayaak:  </div><div class='p'>“Ame wijai tsaniasa pujusa yainikti tusam nuwa sujusmaum nunú yujagken sujusmatai, wika yuwamjai” tau.   </div><div class='p'> <span class="verse" id="V13">13&#160;</span>Tutai Apajuí nuwan iniak:  </div><div class='p'>“¿Amesh wagka dutikamume?”  </div><div class='p'>Tama nuwa ayaak:  </div><div class='p'>“Minak dapi tsanujamtai, yujagken yuwamjai”, tiuwai.   </div><div class='p'> <span class="verse" id="V14">14&#160;</span>Timatai Apajuí dapin chichajak:  </div><div class='p'>“Amek juju dutikau asam, ashí kuntin aidaun nagkaesau tikima shiig pegkegchau atinaitme. Yamai nagkamsamek japiintsam wekaesam nugka yukukuntu yuu wekaetinaitme.   <span class="verse" id="V15">15&#160;</span>Amek yamai nagkamsamek nuwajaig tuke shiwag atinaitme, nuadui amina uchijum wegantu agtina dusha, nuwa uchiji wegantu agtina nujaish tuke shiwajak agtinai. Nuwiya makichik amina buukmin dekenjamkatnai, tujash amek ayatak niina sagkani esattinaitme”, tiuwai.   </div><div class='p'> <span class="verse" id="V16">16&#160;</span>Nuna tusa nuwan chichajak:  </div><div class='p'>“Amek ejapjukmesh najaimakum senchi waittsam uchigbau atinaitme. Imanika waitiakmesh tuke amina aishjumjai pujutak waketinaitme, nuniakmeshkam amina aishjum tabau tuke umigtinaitme”, tiuwai.   </div><div class='p'> <span class="verse" id="V17">17&#160;</span>Tusa aishmagnashkam chichajak:  </div><div class='p'>“¿Wagka nuwemin chichame antugkumesh, wi juju yujág yuwawaipa tusa timajam dusha yuwamume? Ame umishtaimin yamai nagkamsag nugkak shiig pegkegchau wajastatui. Amek nuwiya waittsam ajakmam yuwatnaitme, ima imaniakuam ame jakum ukuktinaitme.   <span class="verse" id="V18">18&#160;</span>Nugkanmak jagki, ashí numi, dupa jagkigtin aidaush yujaktatui. Imanikmatai ikamia ajak aidau yutinaitme.   <span class="verse" id="V19">19&#160;</span>Amina senchigmin takasa yuwa pujusam ataktu nugka najaneakum ukuktinaitme, wagki amek nugka najanamu asam. Nuadui ame jakmeshkam nugka juki najanamu asam, nunismek nugka najaneatnaitme”, tiuwai.   </div><div class='p'> <span class="verse" id="V20">20&#160;</span>Tusa tima Adán niina nuwe daajin adaikauwai Eva: Nii ashí aentsun dukuji atin asamtai.   </div><div class='p'> <span class="verse" id="V21">21&#160;</span>Tuja Apajuí dita nugkujagtinun kuntinu duwapen najatua anujauwai.   <span class="verse" id="V22">22&#160;</span>Dutika Apajuí chichaak: “Yamaik aentsuk jutii ainag nujai betekmamtin wajasaje, iman asag ditashkam pegkejan pegkegchaujai dekainawai. Nuniau asag yamai nagkamsag yujág pujutan sukagtina auna yuwawag, tuke jatsuk pujusainum tajai”, tiuwai.   </div><div class='p'> <span class="verse" id="V23">23&#160;</span>Nuadui Apajuí aentsun Edégnum pujaun jiiki juki yamaik nugka najanamua juwi takasa yuwa pujustinme tusa apusauwai.   <span class="verse" id="V24">24&#160;</span>Dutika jiiki ajapeak, Apajuí niina aentsjin querubin aidaun etsa minitaiya aatuni awaantauwai. Dutikak yujág pujuta sukagtina nuna waya yuwawainum tusa puyag kegaun apujtusui. Nunú Edégkan tentea apajakui.   </div><ul class='tnav'>
<li><a href='index.htm'>Génesis</a></li>
<li><a href='GEN02.htm'>&lt;</a></li>
<li><a href='GEN.htm'>3</a></li>
<li><a href='GEN04.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
