<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Amós 7</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/AMO07.htm" />
</head>
<body>
<ul class='tnav'>
<li><a href='index.htm'>Amós</a></li>
<li><a href='AMO06.htm'>&lt;</a></li>
<li><a href='AMO.htm'>7</a></li>
<li><a href='AMO08.htm'>&gt;</a></li>
</ul>
<div class="main">
 
<div class='chapterlabel' id="V0"> 7</div><div class='s'>Manchi aidau ajakan amuktin </div> <div class='p'> <span class="verse" id="V1">1&#160;</span>Ajak ajakmamu nejeka tsamakmatai, apu susatnun yama nagkamchak juuka idaisamu, ataktu tsamakmatai dita yuwawagtinnak eke juwinatsaig, manchi kaketuk amuktatus uminas aun Tuke Pujuu iwaintugkabi.   <span class="verse" id="V2">2&#160;</span>Nunú ajak aidaun manchi kaketuk dupajai nagkamas ashí amuakui, Tuke Pujuun segaakun:  </div><div class='p'>“¡Tuke Pujuuwah, wait aneasam tsagkugkagtugta! Amina aentsjum Jacob wegantu aidau kuashtachua dusha manchi ajakji amutkamash ¿wajina yuwa batsamsattawa?” tibaijai.   </div><div class='p'> <span class="verse" id="V3">3&#160;</span>Tusa tai Tuke Pujuu chichagtak:  </div><div class='p'>“¡Duka nunikchattawai!” tujutmayi.   </div><div class='s'>Jii kegau wainkamu </div> <div class='p'> <span class="verse" id="V4">4&#160;</span>Junashkam Tuke Pujuu jii kegauwai suwimkan sukagtustatus umiamujin iwaintugkabi. Nunú jii kegak ashí nugkan apebi, tuja nayantsa kunajinash apebi.   <span class="verse" id="V5">5&#160;</span>Imatikakui wi Apajuín chichagkun:  </div><div class='p'>“¡Tuke Pujuuwah, wait aneasam imijkata! Amina aentsjum Jacob wegantu aidau kuashtachua dusha ¿wajuk ibaunash atsanjag pujustinme?” tibaijai.   </div><div class='p'> <span class="verse" id="V6">6&#160;</span>Tusa tai Tuke Pujuu ditan wait anentug chichaak:  </div><div class='p'>“Juju suwimkashkam uminkashtatui”, timayi.   </div><div class='s'>Plomo najanamu <br/> nená dekapatain takus <br/> wajau wainkamu </div> <div class='p'> <span class="verse" id="V7">7&#160;</span>Nuigtushkam Tuke Pujuu juna iwaintugkabi: Apajuí nená dekapatain plomon takus yaakat peejamunum ayaumas wajaun wainkabiajai.   <span class="verse" id="V8">8&#160;</span>Nuwi wajas inintak:  </div><div class='p'>“¿Amosah, jusha wajimpaya?” tujutmayi.  </div><div class='p'>Tujutkui wi ayaakun:  </div><div class='p'>“Aanka plomo, jega jegamin takau aina nunuwai”, tibaijai.  </div><div class='p'>Tusa tai nii chichagtak:  </div><div class='p'>“Juna takakag juwi mina aentsug aidaunak dekapan diistatjai, dita pujutish pegkejash aina nuna. Tuja dita pujuti pegkegchau ainakuig, makichkish tsagkujachagtatjai.   <span class="verse" id="V9">9&#160;</span>Isaac emematujakbau nain aidaunum ayá nunak tsaiktatjai, tuja Israel aents aidau wainka apajuímtai aidaun emematuinak jegamjamu aina nunashkam tsaiktatjai. Dutikakun Jeroboam wegantu aidaunak ijinattajai”, tujutmayi.   </div><div class='s'>Amós Amasíasjai kajegdaikamu </div> <div class='p'> <span class="verse" id="V10">10&#160;</span>Betelnumia sacerdote Amasías Israel aents aidau apujin Jeroboaman chichaman akuptak: “Apuh, amina Amós Israel aents aidaunum wekagas chichaman umigtamui. Tuja iik nuna tujamá wekaeti tusaik idaimaitsuji.   <span class="verse" id="V11">11&#160;</span>Nuwi wekagas chichaak: ‘Jeroboamnak maaniamunum maawagtatui, tuja Israel aents aidaunak ashí achijag yajuakagtatui’ tusa tuu wekaewai”, tiuwai.   </div><div class='p'> <span class="verse" id="V12">12&#160;</span>Tusa ujaka ukuak Amasías Amósan chichajak:  </div><div class='p'>“¡Dekamnuh, juwi pujusam tuu pujutsuk jiinkim wetá! Ame chicham etsejam nuwiya yuwa pujustag takumek, Judá wegantu aidau nugken wetá.   </div><div class='p'> <span class="verse" id="V13">13&#160;</span>“Tujash Betelnumak nunú pachismek nuigtuk chichakaipa, wagki juju yaakta juwig dekas apu niina apajuímtaiji jegamjukbau awai”, tiuwai.   </div><div class='q'> <span class="verse" id="V14">14&#160;</span>Tusa tama Amós ayaak:  </div><div class='p'>“Wika profetachuitjai, tuja profeta achainjash tusankesh anentaimtsujai. Wika uwija kuitamkun, higo ikamia aidaun juuka sujakun, nuwiyan yuwan pujajai.   <span class="verse" id="V15">15&#160;</span>Nunika pujai Tuke Pujuu nuna idaimitkajak, mina chichameg Israel aents aidaunum etsegkata tujutmayi.   <span class="verse" id="V16">16&#160;</span>Nuadui nii tujutbaun etsejag nunú, yamai Tuke Pujuu chichame antukta. Ame chichaakum: ‘Israel aents aidau pachisam pegkegchau chichagkaipa, tuja nuigtush Isaac wegantu aidaushkam pegkegchau chichagkaipa’, tusa tame.   <span class="verse" id="V17">17&#160;</span>Amek tame, tujash Tuke Pujuu juna aatus tawai: ‘Juju yaakta juwi amina nuwem akika dutiktai wajastatui, amina uchijum aidaunak tuja nawanjum aina nunashkam maawagtatui. Dutikawagmatai tikich aents aidau amina nugkemnak jukiagtinai, amek amina nugkem ukukim atushat aents Apajuí nemagchau aidau nugken jakatnaitme, Israel aents aidaunak achijag nugken ukumtikiag tikich nugkanum atushat yajuakagtinai’ tawai Apajuí”, tiuwai Amós.   </div><ul class='tnav'>
<li><a href='index.htm'>Amós</a></li>
<li><a href='AMO06.htm'>&lt;</a></li>
<li><a href='AMO.htm'>7</a></li>
<li><a href='AMO08.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
