<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Salmos 73</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/PSA073.htm" />
</head>
<body>
<ul class='tnav'>
<li><a href='index.htm'>Salmos</a></li>
<li><a href='PSA072.htm'>&lt;</a></li>
<li><a href='PSA.htm'>73</a></li>
<li><a href='PSA080.htm'>&gt;</a></li>
</ul>
<div class="main">
 
<div class='ms'>LIBRO III  </div><div class='chapterlabel' id="V0"> 73</div><div class='mr'>(Salmos 73—89)  </div><div class='s'>Apajuí wait anenkagtamu </div> <div class='d'>Asaf kantamamu </div> <div class='q'> <span class="verse" id="V1">1&#160;</span>Israel aents aidau anentaimtaji pegkeg aidaunak  </div><div class='q'>Apajuí shiig kuitamui.   </div><div class='q'> <span class="verse" id="V2">2&#160;</span>Namput wajaschabiajai iyautnak,  </div><div class='q'>jukea akunuk iyagtinuyajai.   </div><div class='q'> <span class="verse" id="V3">3&#160;</span>Aents Apajuín umigchau aidau wiakchamenakui,  </div><div class='q'>nuna diisan kajebiajai.   </div><div class='b'> &#160; </div> <div class='q'> <span class="verse" id="V4">4&#160;</span>Ditak jamamtuchu batsatu asag  </div><div class='q'>jakachainjash tusagkesh puyatuinatsui.   </div><div class='q'> <span class="verse" id="V5">5&#160;</span>Dita utugchatjig atsujuinawai,  </div><div class='q'>nuadui tikich aidau waituina imanikag  </div><div class='q'>waituinatsui.   </div><div class='q'> <span class="verse" id="V6">6&#160;</span>Nuadui ditak nugkutai pegkeg najanamu  </div><div class='q'>nugkumaina numamtuk,  </div><div class='q'>dita emematin nugkuaju ainawai.  </div><div class='q'>Tuja ditak magkagtutaijinak,  </div><div class='q'>jáanchjai betek nugkuaju ainawai.   </div><div class='q'> <span class="verse" id="V7">7&#160;</span>Duwegmatnak duwejam ainawai,  </div><div class='q'>tujash dita yapinig wainnawai  </div><div class='q'>anentai shiig pegkegchau aina duka.   </div><div class='q'> <span class="verse" id="V8">8&#160;</span>Ememainak tikich aents aidaunash  </div><div class='q'>dushikinawai, nuninak  </div><div class='q'>makichkish datsaamtsuk,  </div><div class='q'>ii wakegakuik pegkegchau takamsattaji  </div><div class='q'>tusag awanmainawai.   </div><div class='q'> <span class="verse" id="V9">9&#160;</span>Nuninak Apajuínash pegkegchaun chichajuinawai,  </div><div class='q'>tuja aents aidaunash dutiksag pegkegchaun chichajuinawai.   </div><div class='b'> &#160; </div> <div class='q'> <span class="verse" id="V10">10&#160;</span>Nuna aents yujajus iniinak  </div><div class='q'>yajau chichainatsui tusag  </div><div class='q'>shiig antuju yujaush ainawai.   </div><div class='q'> <span class="verse" id="V11">11&#160;</span>Nuninak: “¿Apajuísh wajuk dekatki iina pujutjinash?  </div><div class='q'>Tuja Apajuí nayaimpinum puja aniaush  </div><div class='q'>aents takainamunash  </div><div class='q'>¿wajuk dekamainaita?” tuinawai.   </div><div class='q'> <span class="verse" id="V12">12&#160;</span>¡Diisjua aents pegkegchau aina nunú!  </div><div class='q'>Ditak utugchatji atsau,  </div><div class='q'>shiig pujusag wiakuch wenawai.   </div><div class='q'> <span class="verse" id="V13">13&#160;</span>¡Wi pegkegchau takatan  </div><div class='q'>ashí idaisauwaitag duka minak  </div><div class='q'>makichkish pegkegnumak yaintsui!   </div><div class='q'> <span class="verse" id="V14">14&#160;</span>Minak wa wamak utugchatan itagtuinawai,  </div><div class='q'>tuja kashi kashikmasan suwimkanak igkuajai.   </div><div class='b'> &#160; </div> <div class='q'> <span class="verse" id="V15">15&#160;</span>Tuja wisha dita anentaimaina nujai betek anentaimkunuk,  </div><div class='q'>amina aentsjum aina nunak kajimatki idaikunus,  </div><div class='q'>wi wakegamun takasu aintagtai.   </div><div class='q'> <span class="verse" id="V16">16&#160;</span>Tuja ibau tudaugtin aidaush,  </div><div class='q'>¿wajukag wiakchash wenawa? tusa  </div><div class='q'>anentaimsan ejetakamanush  </div><div class='q'>ejemainchau dekapjabiajai.   </div><div class='q'> <span class="verse" id="V17">17&#160;</span>Nuni pujaun Apajuí jee pegkegma nuwi  </div><div class='q'>niijai chichastasan waya ai,  </div><div class='q'>aents pegkegchau aidaush  </div><div class='q'>wajukatnuk ainawa  </div><div class='q'>nuna Apajuí dekamtijuabi.   </div><div class='q'> <span class="verse" id="V18">18&#160;</span>Nunú aents aidauk ishamainnum batsasume,  </div><div class='q'>dutikamu asag dita megkaejatnunum shimawai.   </div><div class='q'> <span class="verse" id="V19">19&#160;</span>¡Nunú aidauk pachiachbau  </div><div class='q'>shiig wamak ijina utsam agtatui!  </div><div class='q'>¡Ditak sapijai jinawagtinai!   </div><div class='q'> <span class="verse" id="V20">20&#160;</span>Tuke Pujuuwah, aents kanag tepau nantak  </div><div class='q'>nii kajamjamujin kajimatama numamtuk,  </div><div class='q'>ame nantakum aents pegkegchau aidau  </div><div class='q'>ditash ima pegkeg ainawa tumain aina duka  </div><div class='q'>emegkagtatme.   </div><div class='b'> &#160; </div> <div class='q'> <span class="verse" id="V21">21&#160;</span>Wi senchi kajekan pujubiajai,  </div><div class='q'>nuniai mina anentaig dajautibi.   </div><div class='q'> <span class="verse" id="V22">22&#160;</span>Wika aents pegkegchau aina nuna  </div><div class='q'>pujutjin dekajuatasan wakegakun,  </div><div class='q'>kuntin jintiag anentaimchau asa  </div><div class='q'>wajukmaina numamtuk wajabiajai.   </div><div class='q'> <span class="verse" id="V23">23&#160;</span>Nuniayatkun amejaig tuke pujubiajai,  </div><div class='q'>nuniau asamtai tudaunum iyawai tusam  </div><div class='q'>egkegsam awekatmayume.   </div><div class='q'> <span class="verse" id="V24">24&#160;</span>Umigtukti tujutu asam  </div><div class='q'>ame chichagtukmayume,  </div><div class='q'>nuadui wi jakamtaish,  </div><div class='q'>eme anenjusam jujuktinaitme.   </div><div class='q'> <span class="verse" id="V25">25&#160;</span>¿Amina nagkaetamsaush tikichish  </div><div class='q'>nayaimpinmash ya pujawa? Duka atsawai,  </div><div class='q'>ima ameketme.  </div><div class='q'>Amejai pujaknuk juju nugkanmaya aidaunak  </div><div class='q'>makichkish wakejumaitsujai.   </div><div class='q'> <span class="verse" id="V26">26&#160;</span>Mina pujutjua duka nagkankattawai,  </div><div class='q'>tujash Apajuíya nunú  </div><div class='q'>pujut tuke atinun sujustatui,  </div><div class='q'>tuja nii mina anentaijuish ichichtawai.   </div><div class='q'> <span class="verse" id="V27">27&#160;</span>Aents amina nemagtamtan dakitauk, jinawagtinai;  </div><div class='q'>tuja ima aminig kajinas  </div><div class='q'>anentaimainachushkam ijinatnaitme.   </div><div class='q'> <span class="verse" id="V28">28&#160;</span>Untsu wika ima Apajuíyaig  </div><div class='q'>anentaimsan pujustinaitjai,  </div><div class='q'>nunú minak shiig awajtawai.  </div><div class='q'>Ametme Tuke Pujuu Apajuí, mina ayamjutkatnumek.  </div><div class='q'>Nuadui ashí ame dutikamu aina nunak etsegkattajai.   </div><ul class='tnav'>
<li><a href='index.htm'>Salmos</a></li>
<li><a href='PSA072.htm'>&lt;</a></li>
<li><a href='PSA.htm'>73</a></li>
<li><a href='PSA080.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
