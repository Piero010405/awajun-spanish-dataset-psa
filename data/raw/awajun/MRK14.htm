<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Marcos 14</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/MRK14.htm" />
</head>
<body>
<ul class='tnav'>
<li><a href='index.htm'>Marcos</a></li>
<li><a href='MRK13.htm'>&lt;</a></li>
<li><a href='MRK.htm'>14</a></li>
<li><a href='MRK15.htm'>&gt;</a></li>
</ul>
<div class="main">
 
<div class='chapterlabel' id="V0"> 14</div><div class='s'>Jesús maami tusa chicham umigkamu </div> <div class='r'>(Mt. 26.1-5; Lc. 22.1-6; Jn. 11.45-57)  </div><div class='p'> <span class="verse" id="V1">1&#160;</span>Jimag tsawan asa fiesta Pascua nuigtú pag levaduragtuchu yutai jegatin ai, sacerdote apuji aidau maestro chicham umiktinun jintinkagtin aidaujai, wajuk Jesusash achikaiya tsanumjuja maumainaita nuna egatuidau.   <span class="verse" id="V2">2&#160;</span>Nunidau asag: Fiesta aigkik dutikachagmi, aents aidaujai pampandayamu ai, tiajui.   </div><div class='s'>Betanianmaya nuwa Jesusan kugkuinui buuken nijakbau </div> <div class='r'>(Mt. 26.6-13; Jn. 12.1-8)  </div><div class='p'> <span class="verse" id="V3">3&#160;</span>Jesús Betania weuwai, Simón lepragtin tutaiya nuna jeen. Nunik mesanum jegan eketai, makichik nuwa botella alabastro najanamunum kugkuin ayatak nardo najanamu senchi akikan takusá tajuauwai. Dutika botella alabastro najanamua nuna kupik Jesusa buuken ukatjauwai.   <span class="verse" id="V4">4&#160;</span>Dutikamtai ujumak aidau initkag kajedaush asajui, nunikag:  </div><div class='p'>—¿Wagka kugkuinnash wainkash wasujua?   <span class="verse" id="V5">5&#160;</span>Aikatsuk trescientos denario amain sujuka ujunauch aidau sumainajamah, tusag nuwan ashishmatuidau.   <span class="verse" id="V6">6&#160;</span>Tiagtai Jesús chichajak:  </div><div class='p'>—Idaisatajum, ¿wagka waitkagme? Pegkejan jutijawai.   <span class="verse" id="V7">7&#160;</span>Ujunauch aidauk tuke atumjai batsamiagtatui, nuniakui atum wakegakjumek yaimainaitjume, untsu wika atumjaig pujushtatjai.   <span class="verse" id="V8">8&#160;</span>Juka nuwak ni dutikmaina nuna dutikae; wagki mina iyashjunak emtika ukatjutkae mina ukugsagtina nuna.   <span class="verse" id="V9">9&#160;</span>Dekas tajime, yamajam chichama juna etsejuinak ashí nugkanum yujainakush, ju nuwa mina jutija juna pachis tuke etsejiagtin ainawai, tiuwai.   </div><div class='s'>Judas Iscariote Jesusan sujukta tibau </div> <div class='r'>(Mt. 26.14-16; Lc. 22.3-6)  </div><div class='p'> <span class="verse" id="V10">10&#160;</span>Nuna timatai Judas Iscariote, doce aina nuiya jiinki weuwai sacerdote apuji aidaujai Jesusan wajuk sujumainaita nuna chichaman umiktatus.   <span class="verse" id="V11">11&#160;</span>Nu tama antukag shiig aneasaju, nunikag kuichkin susatatus anagkuawaju. Dutikam Judaschakam wajuk yupichu sujukajak tusa egatu.   </div><div class='s'>Jesús inagnaku Pascuatin yuwamu </div> <div class='r'>(Mt. 26.17-29; Lc. 22.7-23; Jn. 13.21-30; 1 Co. 11.23-26)  </div><div class='p'> <span class="verse" id="V12">12&#160;</span>Pag levaduragtuchu yutai nagkamak fiesta tsawagbaunum, Pascua yuwatin uwig aishmag tsakat mautai asamtai, Jesusa jintintaiji aidau:  </div><div class='p'>—¿Tuwí umiktatji Pascuatin yuwatnush?   </div><div class='p'> <span class="verse" id="V13">13&#160;</span>Tiagtai jimagchik niina jintintaijin awemak:  </div><div class='p'>—Yaakat wetajum, nunikjum aishmag yumin aimak waketu wainkattajum nunú pataetuktajum,   <span class="verse" id="V14">14&#160;</span>nunikjum wayaakui jeenna nu: “Maestro chichaak: Tuwí wi mina jintintaig aidaujai Pascua yumainush” agkantash awa tujamae titajum, tiu.   <span class="verse" id="V15">15&#160;</span>—Nu tajumin ni inaktugmastatui yakí tesamu agkan muuntan shiig umikbaun, nuanui jutiinuk umiktajum, tiu.   </div><div class='p'> <span class="verse" id="V16">16&#160;</span>Tiajam jintintaiji aidaushkam wegag yaakat jegakmag, ni tibaunak imatiksag wainkag, Pascuatin yuwatnunak nui umikajui.   </div><div class='p'> <span class="verse" id="V17">17&#160;</span>Kiyagmatai Jesús niina jintintaiji doce aina nujai jegawaju.   <span class="verse" id="V18">18&#160;</span>Nunik mesanum pekaamsag yuwinamunum Jesús chichaak:  </div><div class='p'>—Dekas tajime: Atum ainajum juwiyag makichik wijai yuwa nu minak sujutkattawai, tau.   </div><div class='p'> <span class="verse" id="V19">19&#160;</span>Tutai ditak wake besekaju, nunikag makí makichik iniininak:  </div><div class='p'>—¿Wikaitag? tutai, tikitchakam: —¿Wikaitag? wajaidau.   </div><div class='p'> <span class="verse" id="V20">20&#160;</span>Tiagtai Jesús ayaak:  </div><div class='p'>Duka doce ainajum juwiya wijai nu platonmag uchutua yuwa nuuwai, tau.   </div><div class='p'> <span class="verse" id="V21">21&#160;</span>Tusa:  </div><div class='p'>—Dekaskenmag Aentsmaga akiinauwa duka, ni pachisa agagbauwa nunisag wetatui; tujash, ¡wait anentajai ya sujuktatua nunak! Duka dekas akiinmainchaunas akiinawabiataih, tau.   </div><div class='p'> <span class="verse" id="V22">22&#160;</span>Yuwinak pekagbaunum, Jesús pagkan juki Apajuin see tii puuká, ditan suwak:  </div><div class='p'>—Ju yuwatajum, juka mina iyashjun iwainawai, tau.   </div><div class='p'> <span class="verse" id="V23">23&#160;</span>Tusa, copa juki Apajuin see tii ditan susauwai, dutikam ashí betek uwajajui.   <span class="verse" id="V24">24&#160;</span>Dutika:  </div><div class='p'>—Juka mina numpajui, yamajam chicham apaamunum kuashat aentsnum ukaejatta nuuwai.   <span class="verse" id="V25">25&#160;</span>Dekas tajime, ju uva yumijinak awenanuk uwagchattajai, atak tsawan uminkui Apajuí inamtaijin ataktú yamagman uwagtin asan, tiuwai.   </div><div class='s'>Jesús Pedron uugtuktatme tusa ujakbau </div> <div class='r'>(Mt. 26.30-35; Lc. 22.31-34; Jn. 13.36-38)  </div><div class='p'> <span class="verse" id="V26">26&#160;</span>Nuna timatai himno kantamawag, Olivosan mujajin weajui.   <span class="verse" id="V27">27&#160;</span>Nunik Jesús ditan chichajak:  </div><div class='p'>—Jujú kashia juik, ashí atum aidautigmek mina pampanjugtatjume; wagki agagbauwa nui: “Pastoron maattajai, dutikam uwig aidauk pampagkagtinai” tawa nunisag.   <span class="verse" id="V28">28&#160;</span>Tujash ataktú nantakin, atumek Galilea wegatsjuminig wiyá emkan wetatjai, tiuwai.   </div><div class='p'> <span class="verse" id="V29">29&#160;</span>Tutai Pedro ayaak:  </div><div class='p'>—Ashí tikich aidau ukugmainakuish, wika nunikchattajai, tau.   </div><div class='p'> <span class="verse" id="V30">30&#160;</span>Tutai Jesús ayaak:  </div><div class='p'>—Dekas tajame, yamai kashia juik atash eke jimajá shinatsaig, kampatumá wainchaujai tujuttatme, tau.   </div><div class='p'> <span class="verse" id="V31">31&#160;</span>Tamashkam Pedrok itatchau, nuniak:  </div><div class='p'>—Amijai jakata tau asan wainchaujai tichattagme, tau.  </div><div class='p'>Tutai tikich aidaush ashí dutiksag tiajui.   </div><div class='s'>Jesús Getsemaní pujusá Apajuí ausamu </div> <div class='r'>(Mt. 26.36-46; Lc. 22.39-46)  </div><div class='p'> <span class="verse" id="V32">32&#160;</span>Nunikag ajak ajakbau Getsemaní tutainum jegawajui. Nunik jintintaiji aidaun:  </div><div class='p'>—Jui ekeemsatajum, nuniagmin wi awi wenu Apajuin ausatjai.   </div><div class='p'> <span class="verse" id="V33">33&#160;</span>Tusa weak Pedron, Jacobon, Juan aatus yajuak ditajai wesa, wake besetan nagkamauwai nuniak shiig senchi anentaimak waitiau,   <span class="verse" id="V34">34&#160;</span>nuniak:  </div><div class='p'>—Senchi wake besemag dekapeakun jamain dekapeajai, atumek jui batsamsajum iwá batsamtajum.   </div><div class='p'> <span class="verse" id="V35">35&#160;</span>Tusa machik kuwaesag, nugká tikishmag, Apajuin ausauwai, nunimain ataig ni waitmaina duka tsawantak jegagtishti tusa.   <span class="verse" id="V36">36&#160;</span>Nunik: “Mina Apajuh, ashí wají aina duka ame dutikmainaitme, wi waitmainaitag nuwig agkanmitkajuata, tujash wi wakegamuk achati, ame wakegamu atí”, tiuwai.   </div><div class='p'> <span class="verse" id="V37">37&#160;</span>Tusa wakitki dita batsatbaunum jegakmá, kajig batsatun wainak, Pedron chichajak:  </div><div class='p'>—Simón, ¿kanamek? ¿Makichik horakesh iwamainchauk dekapeam?   <span class="verse" id="V38">38&#160;</span>Kají batsamtsuk Apajuí ausatajum, pegkegchaunum iyawaijum; dekaskenmag wakanik pegkejan takastatus wakegawai, tujash iyashia nuuwai kakaakchauk.   </div><div class='p'> <span class="verse" id="V39">39&#160;</span>Tusa ataktú wee, ni tibaujiya dutiksag, Apajuí ausauwai.   <span class="verse" id="V40">40&#160;</span>Nunik waketjuki diikmá, ataktú kajig batsatun wainkauwai kaji senchi mainam, nunidau asag aimainchau dekapjajui.   <span class="verse" id="V41">41&#160;</span>Kampatuma jui waketjuki taa, chichajak:  </div><div class='p'>—Kajigtajum nuniakjum ayamjatajum, yamaik horak jegae Aentsmaga akiinauwa nuna tudaugtin aidaunum sujam atata nu.   <span class="verse" id="V42">42&#160;</span>Nantagtajum, wegagmi; mina sujuta duka tikiju minawai, tiuwai.   </div><div class='s'>Jesús achiká jukimu </div> <div class='r'>(Mt. 26.47-56; Lc. 22.47-53; Jn. 18.2-11)  </div><div class='p'> <span class="verse" id="V43">43&#160;</span>Tusa Jesús eke chichaak wajai, Judas, doce aina nuiya kuashat aents espada, numi aidaun takuinaku sacerdote apuji nuigtú maestro chicham umiktinun jintinkagtin aidau judío apuji aidau ishiakbaujai tajuntauwai.   <span class="verse" id="V44">44&#160;</span>Judas Jesusan sujukua nu: “Wi kugkuastatag nu atatui; achikjum shiig emetjajum jukitajum”,   <span class="verse" id="V45">45&#160;</span>tiu asa Jesusan wamkes jeganmawaik:  </div><div class='p'>—¡Maestro! takug kugkuasui.   <span class="verse" id="V46">46&#160;</span>Dutiktai achikag jukiajui.   </div><div class='p'> <span class="verse" id="V47">47&#160;</span>Tujash ijuna nuiya makichik espadajin ukuini juwakug, sumo sacerdote inake kuwishin tsupigkauwai.   <span class="verse" id="V48">48&#160;</span>Tuja Jesús nu aents aidaun chichajak:  </div><div class='p'>—¿Wagka kasa achiktasa utugmaina imanikjumesh espada, numi aidau takusjumesh achigkatasagmesh minitjagme?   <span class="verse" id="V49">49&#160;</span>Wi kashí kashinig jega Apajuí ememattainum atumjai pujusan jintinnujime, nuniakuish achigchau agmaugme; tujash juka Agagbau uminu asamtai juniagme, tiuwai.   </div><div class='p'> <span class="verse" id="V50">50&#160;</span>Nuna taig, ashí niina jintintaiji aidauk pisainak, ukukiajui.   <span class="verse" id="V51">51&#160;</span>Tujash makichik datsauch sabanan pempemag pataetuku, nunittaman achikajui,   <span class="verse" id="V52">52&#160;</span>tujash sabananak ukuak wisú tupikakiuwai.   </div><div class='s'>Jesús apu aidau batsatbaunum ejentamu </div> <div class='r'>(Mt. 26.57-68; Lc. 22.53, 54-71; Jn. 18.12-14, 19-24)  </div><div class='p'> <span class="verse" id="V53">53&#160;</span>Jesusan jukiag sumo sacerdote pujamunum ejegawajui; dutikawagmatai ashí sacerdote apuji aidau, judío apuji aidau nuigtú maestro chicham umiktinun jintinkagtin aidaujai ijunjajui.   <span class="verse" id="V54">54&#160;</span>Tuja Pedrok ikaag pataetus wea weakua, sumo sacerdote jeen wayá agaajin achijatin aidaujai jiin anamak eketu.   </div><div class='p'> <span class="verse" id="V55">55&#160;</span>Sacerdote apuji aidau, ashí apu chichaman inagnau aidaujai egatuidau, Jesusan tsanumjujag maatnume tusa sujukagtatus, tujash ejetuinachu.   <span class="verse" id="V56">56&#160;</span>Wagki kuashat wainak tsanumjuinakush, betek tuinachu.   <span class="verse" id="V57">57&#160;</span>Nuniai ujumak wainak tsanumjuinak:   </div><div class='p'> <span class="verse" id="V58">58&#160;</span>—Jutii ni tabauk antugkabiaji: “Wi ju jega Apajuí ememattai uwejai takasbauwa nunak yumpuan kampatum tsawantai tikichin uwejai takaschamun jegamkattajai” timayi, tuidau.   </div><div class='p'> <span class="verse" id="V59">59&#160;</span>Tujash nuna aatus tuinakush makichkish bakumainchaun tuidau.   </div><div class='p'> <span class="verse" id="V60">60&#160;</span>Nuniai sumo sacerdote ejapen wajantá, Jesusan iniak:  </div><div class='p'>—¿Wagka machikish aimtsume? ¿Nunash wajinbauna tujamainawa?, tau.   </div><div class='p'> <span class="verse" id="V61">61&#160;</span>Tujash nigka aimkag chichaachu, nunitai sumo sacerdote awentsag iniak:  </div><div class='p'>—¿Amekaitam Cristo, Apajuí Pegkeja nuna Uchijim?, tau.   </div><div class='p'> <span class="verse" id="V62">62&#160;</span>Tutai Jesús ayaak:  </div><div class='p'>—Witjai, nuigtush wainkatnaitjume Aentsmaga akiinauwa nu Apajuí ashí senchigtina nuna untsujin eketu nayaimpinmaya yujagminum pachitkau minamu, tau.   </div><div class='p'> <span class="verse" id="V63">63&#160;</span>Tutai sumo sacerdote ni nugkuagbaujin japikí ichigká chichaak:  </div><div class='p'>—¿Nuigtush ya etsegtukti tusaya atsumaji?   <span class="verse" id="V64">64&#160;</span>Apajuin pegkegchau chichagka nu antukugme, ¿atumesh wajuk anentaimtagme?  </div><div class='p'>Tusag ashí pampajag, mantamnati tiajui.   </div><div class='p'> <span class="verse" id="V65">65&#160;</span>Tiagmatai ujumak usukinai, jiin epetkag ijuinak:  </div><div class='p'>—Adaikakia, ya ijupime, tuidau.  </div><div class='p'>Tuja achijatin aidaushkam yapinum awatuidau.   </div><div class='s'>Pedro Jesusnak wainchaujai tusa uukbau </div> <div class='r'>(Mt. 26.69-75; Lc. 22.56-62; Jn. 18.15-18, 25-29)  </div><div class='p'> <span class="verse" id="V66">66&#160;</span>Pedro jegá agaajin nugkaa pujai sumo sacerdote inake nuwa aina nuiya makichik tajuntau,   <span class="verse" id="V67">67&#160;</span>nunikmá Pedro jiin anamak ekeemtatman wainak, dii wajatu, nunik:  </div><div class='p'>—Amesh Jesús nazaretnumiaya nujaimpap wekaemume, tau.   </div><div class='p'> <span class="verse" id="V68">68&#160;</span>Tama Pedro uwaak:  </div><div class='p'>—Wika wainchaujai, ame tujutam nunakesh dekatsjai, tiuwai.  </div><div class='p'>Tusa ukuak waitaiya nuní jiinkiuwai, nuniai atash shinukui.   <span class="verse" id="V69">69&#160;</span>Nuwa inaka nu ataktú wainak, nui batsatun chichajak:  </div><div class='p'>—Jujú ditajai wekaenuwejamah, tau.   </div><div class='p'> <span class="verse" id="V70">70&#160;</span>Tujash nigka ataktushkam uwau. Nuniai machik asag, nui batsatu ataktushkam Pedron chichajak:  </div><div class='p'>—Dekaskenum amesh dita aina nuiyampapitme, wagki amesh galileanmayaitamjamah, dita chichaina aujai betek chichamjamah, tuidau.   </div><div class='p'> <span class="verse" id="V71">71&#160;</span>Imatjuinam pegkegchau chichatan nagkama nuigtú Apajuí adaiyas:  </div><div class='p'>—¡Atum tajum nunak wika wainchaujai!, tau.   </div><div class='p'> <span class="verse" id="V72">72&#160;</span>Nuna taig atash awentsag shinukui, nunitai Pedroshkam Jesús chichajak: “Atash jimajá shinatsaig, kampatumá waintsamjai tujuttatme” tibauwa nuna adeag buutiuwai.   </div><ul class='tnav'>
<li><a href='index.htm'>Marcos</a></li>
<li><a href='MRK13.htm'>&lt;</a></li>
<li><a href='MRK.htm'>14</a></li>
<li><a href='MRK15.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
