<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Miqueas 5</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/MIC05.htm" />
</head>
<body>
<ul class='tnav'>
<li><a href='index.htm'>Miqueas</a></li>
<li><a href='MIC04.htm'>&lt;</a></li>
<li><a href='MIC.htm'>5</a></li>
<li><a href='MIC06.htm'>&gt;</a></li>
</ul>
<div class="main">
 
<div class='chapterlabel' id="V0"> 5</div><div class='s'>David wegantunmaya apu wajas inamjatin </div> <div class='q'> <span class="verse" id="V1">1&#160;</span>Jerusalégnumia aidautigminak tentempawaje,  </div><div class='q'>atum ayamjumaktinjum umintsatajum.  </div><div class='q'>Apajuí atumi shiwaajum aina nuna ishituk,  </div><div class='q'>Israel aents aidau apujin senchi suwimkan susattawai.   </div><div class='q'> <span class="verse" id="V2">2&#160;</span>Untsu Belén Efrata tuuta awagmatia,  </div><div class='q'>nuwiya aidautigmek, tikich Judá wegantu aina nujai  </div><div class='q'>diismash ujumchik ainagme.  </div><div class='q'>Nuninuch ainayatkujum,  </div><div class='q'>eme anentsa chichagtai atinaitjume.  </div><div class='q'>Wagki atumi patayi aajakua nuwiya  </div><div class='q'>apu atin akiina Judá wegantunum inamjattawai.<a href="#FN1" class="notemark">*<span class="popup">Juju versículonum chichá duka Mt. 2.6numshakam augmatui.</span></a>   </div><div class='q'> <span class="verse" id="V3">3&#160;</span>Tuja Tuke Pujuuk  </div><div class='q'>nuwa uchin uchigmaktin ejapjuk puja  </div><div class='q'>nunú uchigmakmatai,  </div><div class='q'>niina aentsji aidaunak ataktu yaigtin asa,  </div><div class='q'>yamai nagkamas ima ditanak idaiwai.  </div><div class='q'>Nunú uchi akiinamtai, tikich Israel aents aidau  </div><div class='q'>shiwag amuam iwaku juwaku aidau  </div><div class='q'>dita patayi aidaujai ijunjagtinai.   </div><div class='q'> <span class="verse" id="V4">4&#160;</span>Nunikagmatai aents uwija kuitamnujai betek  </div><div class='q'>nunú apu Apajuí senchijijai ditan kuitamkatnai.  </div><div class='q'>Tuja nunú apuk ashí nugka nagkatkamunmash inamjatnai.   </div><div class='q'> <span class="verse" id="V5">5&#160;</span>Nuniak nii agkan pujutan amastinai.  </div><div class='q'>Tuja asirianmaya aidau iina nugken utsanawag  </div><div class='q'>jega múun aidaun atanjamjatag tuinakuig,  </div><div class='q'>siete apu aidau ocho suntaja apuji aidaujai  </div><div class='q'>ditan jetektinme tusa ishiaktatji.   </div><div class='q'> <span class="verse" id="V6">6&#160;</span>Dutika depetka Asiria, Nimrotan nugkega nunú utsaantua ii jukitnaitji.   </div><div class='s'>Shiwag aidau ijinatin </div> <div class='q'> <span class="verse" id="V7">7-8&#160;</span>Tuja maaniamunum jinachaju aidauk  </div><div class='q'>tikich aents aidaujai apatka diismash,  </div><div class='q'>chijichi yumi ukatchamaitak,  </div><div class='q'>Tuke Pujuu yumi yutumtijamu yutak uchupjam  </div><div class='q'>pegkegchin iwagnama iman agtinai.  </div><div class='q'>Tuja nuigtushkam león tagku wenuken waya,  </div><div class='q'>uwig aidaun ashí ijinama iman agtinai.   </div><div class='q'> <span class="verse" id="V9">9&#160;</span>Tuke Pujuuwah, amek amina shiwaajum aidauk  </div><div class='q'>imatika jetekam ashí ijinatnaitme.   </div><div class='s'>Ashí tsaikbau </div> <div class='p'> <span class="verse" id="V10">10&#160;</span>Tuke Pujuu chichaak:  </div><div class='q'>“Nunú tsawan jegatna duwi,  </div><div class='q'>amina caballojum maanitai aidaunak  </div><div class='q'>ashí ijituattagme,  </div><div class='q'>dutikakun carrojum aidaunashkam tsaigkattagme.   </div><div class='q'> <span class="verse" id="V11">11&#160;</span>Tuja yaaktajum aidaunashkam kumpin jiigbau ayá nujai ashí tsaiktinaitjai.   </div><div class='q'> <span class="verse" id="V12">12&#160;</span>Tunchijum aidaunak,  </div><div class='q'>anentaimas dekamin aidaujaí ashí ijituattagme.   </div><div class='q'> <span class="verse" id="V13">13&#160;</span>Amina apajuímtaijum aidaunak,  </div><div class='q'>tuja dakumka kaya najanamu aina nujai ashí tsaiktatjai.  </div><div class='q'>Dutika ai ame najanamu emematu pujam duka  </div><div class='q'>ataktuk emematchatnaitme.   </div><div class='q'> <span class="verse" id="V14">14&#160;</span>Yaaktajum aidaunak ashí tsaiktatjai,  </div><div class='q'>tuja amina apajuímtaijum Astarté,  </div><div class='q'>dakumka najanamua nunashkam,  </div><div class='q'>numi aidau emematam nujai tsaiktatjai.   </div><div class='q'> <span class="verse" id="V15">15&#160;</span>Ashí aents tikich nugkanmaya aidau  </div><div class='q'>mina umigtutan dakitjau aina nunak  </div><div class='q'>mina umigtukchagbaunum iikmakun  </div><div class='q'>shiig senchi suwimkan susagtatjai”, tawai.   </div><ul class='tnav'>
<li><a href='index.htm'>Miqueas</a></li>
<li><a href='MIC04.htm'>&lt;</a></li>
<li><a href='MIC.htm'>5</a></li>
<li><a href='MIC06.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V2">5:2</a>
<span class="ft">Juju versículonum chichá duka Mt. 2.6numshakam augmatui.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
