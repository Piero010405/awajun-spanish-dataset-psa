<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Juan 19</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JHN19.htm" />
</head>
<body>
<ul class='tnav'>
<li><a href='index.htm'>Juan</a></li>
<li><a href='JHN18.htm'>&lt;</a></li>
<li><a href='JHN.htm'>19</a></li>
<li><a href='JHN20.htm'>&gt;</a></li>
</ul>
<div class="main">
 
<div class='chapterlabel' id="V0"> 19</div><div class='p'> <span class="verse" id="V1">1&#160;</span>Imatiagtai Pilato, Jesusan jukijum asutiatajum tusa suntag aidaun inajui.   <span class="verse" id="V2">2&#160;</span>Dutikamtai suntag aidaushkam jagkin chapikmajag atsejutain najanawag Jesusan atsemitkakag, jaanch kapantu nentetkaun anugjajui;   <span class="verse" id="V3">3&#160;</span>dutika chichajuinak: —¡Juuwai judío aina nuna Reyjig! awajuidau.  </div><div class='p'>Tuinakug yapinum awatuidau.   </div><div class='p'> <span class="verse" id="V4">4&#160;</span>Tiagtai Pilato ataktú jiinki chichaak: —Diistajum jui agaa itanjai, ni bakumamainjig makichkish atsuja nuna dekatnume tusan, tau.   </div><div class='p'> <span class="verse" id="V5">5&#160;</span>Jesuschakam jagki atsejutai najanamu atsegmitkakbaunak nuigtú jaanch kapantu nentetkau anujamunash imanisag jiinkiuwai, nunikmatai Pilato chichaak: —¡Ju aentsun jui itanjai, diistajum! tiuwai.   </div><div class='p'> <span class="verse" id="V6">6&#160;</span>Tutai sacerdote apuji aidau, jega Apajuí ememattai kuitamin aidaujai wainkag, senchi untsumkag:  </div><div class='p'>—¡Achigtá! ¡Achigtá! awajuidau. Imatiagtai Pilato ditan chichajak: —Imatjakjumek atum jukijum achigtajum; wika ni pegkegchau takasbaujin mantamnamainnak dekajuachjai, tau.   </div><div class='p'> <span class="verse" id="V7">7&#160;</span>Tutai judío apuji aidau aiinak: —Jutii chicham umiktin agagbauwa nui tawa nunisag jamainai, wagki Apajuí Uchijiyaitjai tumamu asa, wajaidau.   </div><div class='p'> <span class="verse" id="V8">8&#160;</span>Tuinamun Pilato antuk, nuní senchi ishamkauwai.   <span class="verse" id="V9">9&#160;</span>Nunik jega niina pujusá inamtaijin ataktú wayá Jesusan iniak: —¿Amesh tuwiyampaitpa? tau.  </div><div class='p'>Tujash Jesusak aikchauwai.   <span class="verse" id="V10">10&#160;</span>Nunitai Pilato chichaak: —¿Wagka aigtsume? ¿Dekatsmek wi achigtajum takunush, nuniachkunush akupkatajum tusanush tumainaitag duka? tau.   </div><div class='p'> <span class="verse" id="V11">11&#160;</span>Tutai Jesús ayaak: —Mina Apag dutikata tujamchakuig makichkish minak dutikatajum tujutmaitsume; untsu mina aminí itajuawaja nu ainawai amina nagkaetamsau tunamaina duka, tiuwai.   </div><div class='p'> <span class="verse" id="V12">12&#160;</span>Nuna tutai Pilato Jesusan utugsanuk jiikiag tusa kakantu; tujash judío aidauk senchi untsumkag: —Aanú jiyakmek Roma apuji Cesara nuna kumpajichu atatme, ashí aents reyyaitjai tumamuk, Roma apuji Cesara nuna shiwaji weak tawai, awajuidau.   </div><div class='p'> <span class="verse" id="V13">13&#160;</span>Nuna Pilato antuk, Jesusnak agaa jiikiuwai, nunik chicham dekaku ekeemtaijin ekeemsauwai hebreo chichamnum Gabatá tutainum. “Gabatá” tawa nunak “Kaya ukatkamu” taku tawai.   <span class="verse" id="V14">14&#160;</span>Pascua jegatin asamtai uminainak batsatbaunum, etsa tajiastatak wajasú ai, Pilato judío aidaun chichajak: —¡Rey atumdaunak jui itantajime! tau.   </div><div class='p'> <span class="verse" id="V15">15&#160;</span>Tujash ditak senchi untsumkag: —¡Dakitaji! ¡Dakitaji! ¡Achigtá! wajaidau. Imatiagtai Pilato iniak: —¿Atumi reygminash achigtag? tau. Tutai sacerdote apuji aiinak: —¡Iina reyjig imá Roma apuji Cesara duke! tuidau.   </div><div class='p'> <span class="verse" id="V16">16&#160;</span>Tiagtai Pilatoshkam achigtinme tusa ditan susauwai, dutikamtai suntag aidau Jesusan jukiajui.   </div><div class='s'>Jesús achigbau </div> <div class='r'>(Mt. 27.32-50; Mr. 15.21-37; Lc. 23.26-49)  </div><div class='p'> <span class="verse" id="V17">17&#160;</span>Dutikam Jesusak cruz ni achinjatnun yanakí jiinkiuwai, “Buuk sakaju” tutainum weak, hebreo chichamnum Gólgota tutaiya nui.   <span class="verse" id="V18">18&#160;</span>Nuwi achijajui, dutikainak niijai nuigtú jimajan achijag, Jesusan ejapeawag awajawajui.   <span class="verse" id="V19">19&#160;</span>Dutikawagmatai Pilato: “JESÚS NAZARETNUMIA, REY JUDÍO AIDAUNU” tusa agajui, dutika cruznum adutuktajum tiuwai.   <span class="verse" id="V20">20&#160;</span>Kuashat judío aidau nu agagbaun ausajui, wagki Jesús achigbauk yaaktanum tikiju au asamtai; nu agagbauwa duka hebreowai, latigkai nuigtú griego chichamai agagbau aajakui.   <span class="verse" id="V21">21&#160;</span>Nu dutikamu asamtai, sacerdote apuji aidau, tikich apu aidaujai Pilaton jegaantag aujuinak: —Judío aidau reyji tusamek agajaipa; tutsuk, juka: “Judío aidau reyjiyaitjai” tinuwe nuuwai tita, tuidau.   </div><div class='p'> <span class="verse" id="V22">22&#160;</span>Tiagtai Pilato ayaak: —Wi agagmag duka, nunisag atatui, tiuwai.   </div><div class='p'> <span class="verse" id="V23">23&#160;</span>Suntag aidau Jesusan achijag, jaanchjin jujukiajui, dutikawag ipaksumta imajin ichiajag makí makichik tinamdaekajui. Nuigtushkam tunicajinash jukiajui apijachbau ayatak yakiin nagkama awantua nugká inagnakbau aajakua nuna;   <span class="verse" id="V24">24&#160;</span>dutikawag, pempeentunisag chichainak: —Juka ichiagchagmi, yana kayajig jiinkit nu jukiti, tiajui.  </div><div class='p'>Nuní uminkauwai, duik Agagbaunum: “Mina jaanchjunak ditak tinamdaekaje, dutikainak mina jaanchjun yana kayajig jiinkit nu jukiti tiaje”, timawa duka. Junak suntag aidau dutikawajui.   </div><div class='p'> <span class="verse" id="V25">25&#160;</span>Cruz Jesús achigbaunum niina dukují, dukujiya nuna kai, tikich María Cleofasa nuwe, nuigtú María magdalanmaya aatus tikiju ijunaidau.   <span class="verse" id="V26">26&#160;</span>Nunittaman Jesús dukujin wainak nuigtú ni jintintaiji anetaijiya dusha nuig wajau asamtai, dukujin chichajak: —Dukuwah, yamaik anuwai uchigmik, tau.   </div><div class='p'> <span class="verse" id="V27">27&#160;</span>Nuna tii, jintintaijin chichajak: Anuwai amina dukuk, tiuwai.  </div><div class='p'>Nu tima ajumag niina jeen jukiuwai.   </div><div class='s'>Jesús jakamu </div> <div class='r'>(Mt. 27.45-56; Mr. 15.33-41; Lc. 23.44-49)  </div><div class='p'> <span class="verse" id="V28">28&#160;</span>Nuna tii, Jesús ashí ni dutikmainjin uminkaun dekau asa, Agagbauwa nu uminkati tabaunum: —Kitamajai, tiuwai.   </div><div class='p'> <span class="verse" id="V29">29&#160;</span>Tutai nui buitsnum vino chujuau bete pujau asamtai, nu chujuauwa nujai esponjan uchupjag numi hisopo kanawen ayai takuji aapawajui.   <span class="verse" id="V30">30&#160;</span>Dutikam Jesús vino chujuaun uwag chichaak: —¡Yamaik ashí umikjai! tusa tsuntsumá jakauwai.   </div><div class='s'>Jesús bijagnum nagkí ijumu </div> <div class='p'> <span class="verse" id="V31">31&#160;</span>Judío aidauk Pascua atin asamtai uminaidau asag, iyashik cruznumak juwakchati tuidau tsawan ayamtaiya duka dekas puyatjusa diitai asamtai, nuninak Pilaton jegajiag chichajuinak: Suntag ishitkata aents cruznum detaina nuna kagkajin kupijag, ashí kuwajag yajuaktinme tuidau.   <span class="verse" id="V32">32&#160;</span>Tima suntag aidaushkam wejiajui, nunikag Jesusjai achigbau aidau dekatkauwa nunaa nuigtú tikichia nunashkam kagkajin kupigkajui.   <span class="verse" id="V33">33&#160;</span>Nuna dutikawag Jesusan jegantun diikmag jakaun wainkajui, nunikmatai kagkajinak kupigkachajui.   </div><div class='p'> <span class="verse" id="V34">34&#160;</span>Dutikamu aig makichik suntag nagkí bijagnum iju ichigkui, dutikamuik numpa yumijai jiinkiuwai.   <span class="verse" id="V35">35&#160;</span>Wika nunak dekas wainkau asan etsegjai, wainkachbaugnak etsegtsujai. Wi wainai dutikawaju asagmatai, atumshakam shiig dekaatajum, nunikjum dekaskeap nunikuita timinjum tusan ujajime.   <span class="verse" id="V36">36&#160;</span>Nu nunikajua duka Agagbaunum: “Makichik ukunchigkesh kupigkachbau atinai”, tibauwa nunú uminkauwai.   <span class="verse" id="V37">37&#160;</span>Nuigtú tikich Agagbaunmash: “Ijumun wainkagtin ainawai”, tawai.   </div><div class='s'>Jesús ukusbau </div> <div class='r'>(Mt. 27.57-61; Mr. 15.42-47; Lc. 23.50-56)  </div><div class='p'> <span class="verse" id="V38">38&#160;</span>Nu ashí dutikamu ai, José arimateanmaya Jesusa jintintaiji asa, judío aidaun ishamak wakenmataik Pilaton jegajua, Jesusa iyashin jukitjai tusa segauwai; tama Pilatoshkam dutikata tiuwai, tima wejí Jesusa iyashin jukiuwai.   <span class="verse" id="V39">39&#160;</span>Nicodemo Jesusan yaunchuk kashi ijagsatatus jegajuauwa dushakam, kugkuin mirra, áloe tutaijai pachimjamun treinta kilos takus tauwai.   <span class="verse" id="V40">40&#160;</span>Nunikmatai Joseshkam nujai atuegak Jesusa iyashin jukiag, jaanchin kugkuidai ukatuk pempeajag, judío wajuk ukuumau ainawa dutiksag ukusajui.   <span class="verse" id="V41">41&#160;</span>Nunú Jesús achigbauwa nuig ajak ajakbau au, nunú ajak ajakbauwa nuig ukuumatai yamajam makichik aentskesh ukuschamunum,   <span class="verse" id="V42">42&#160;</span>judío aidau pascuaji atinun uminaidau asag, Jesusa iyashinak jukiag ukusajui, nu ukuumatai imá tikiju asamtai.   </div><ul class='tnav'>
<li><a href='index.htm'>Juan</a></li>
<li><a href='JHN18.htm'>&lt;</a></li>
<li><a href='JHN.htm'>19</a></li>
<li><a href='JHN20.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
