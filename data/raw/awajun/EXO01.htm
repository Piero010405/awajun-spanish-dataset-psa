<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Éxodo 1</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/EXO01.htm" />
</head>
<body>
<ul class='tnav'>
<li><a href='index.htm'>Éxodo</a></li>
<li><a href='GEN50.htm'>&lt;</a></li>
<li><a href='EXO.htm'>1</a></li>
<li><a href='EXO02.htm'>&gt;</a></li>
</ul>
<div class="main">
 <div class='mt2'>Jiinjamu  </div><div class='mt'>Éxodo   
</div><div class='ms'>Israel aents aidau Egipto nugkanum waitkam batsamin agkanmagamu  </div><div class='chapterlabel' id="V0"> 1</div><div class='mr'>(1.1—12.51)  </div><div class='s'>Israel aents aidau Egipto nugkanum waitkasagbau </div> <div class='p'> <span class="verse" id="V1">1&#160;</span>Israel, tikich daaji Jacob aajakua nuna uchiji aidau maki makichik ashí ditá uchijijai Egipto nugkanum utsanawaju aina nuna daajig juju ainawai:   <span class="verse" id="V2">2&#160;</span>Rubén, Simeón, Leví, Judá,   <span class="verse" id="V3">3&#160;</span>Isacar, Sabulón, Benjamín,   <span class="verse" id="V4">4&#160;</span>Dan, Neftalí, Gad, Asher aatus.   <span class="verse" id="V5">5&#160;</span>Jacopan uchiji wegantu aidau ashí ijumjamak setenta aents aajakui. Tuja niina uchiji Josék Egipto nugkanum pujujakui.   <span class="verse" id="V6">6&#160;</span>Josék niina yachi aidaujai, tikich aents aidau nunú tsawantin batsamajaku aina nujai nuwi batsamas ashí jinawaju ainawai.   <span class="verse" id="V7">7&#160;</span>Nunikagmataish dita uchiji aidauk kuashat akiinak wedau asag, shiig kuashat yujakajui. Imaanidau asag ditash senchigtin wajasag nugka dita batsatbaunmak piyakajui.   </div><div class='p'> <span class="verse" id="V8">8&#160;</span>Imanikaju ai kuashat mijan asa Egipto nugka apuji yamajam, José niina patayi aidaun ayamjak dutikauwa nuna makichkish dekachu ekemiuwai. Nunú egiptunmaya aidaun chichajak:   </div><div class='p'> <span class="verse" id="V9">9&#160;</span>“Israela uchiji aidauk iina nagkaetamsau yujakaje, tuja ditak iina nagkaetamsau senchigtin ainawai.   <span class="verse" id="V10">10&#160;</span>Nuadui, aan kuashat yujakainum tusaish utugmainaita nunú chicham umikagmi. Wagki namputchawame maaniamukesh ataik iina shiwaajijai atuekag jutiin pempeentugmakiag depetamak, juwi batsata nuna jiinag shiyakainum”, tiuwai.   </div><div class='p'> <span class="verse" id="V11">11&#160;</span>Nuna tusa Israel aents aidaun takat katsugmanum takamtikainak waitkasagtinun, apu aidaun adaitujajui. Dutikamu asag, faraón yutai aidaun ijumajakua nuna jimag yaaktan, Pitón, Ramsés aatus najanawajui.   <span class="verse" id="V12">12&#160;</span>Tujash Israel aents aidauk imatika waitkainamash nuni senchi yujak wedau.  </div><div class='p'>Imaaniagtai egiptunmaya aidauk senchi ishamainak kajejuinau.   <span class="verse" id="V13">13&#160;</span>Nuninak, Israel aents aidaunak ditá inake emakag shiig senchi inainak waitkajaku ainawai.   <span class="verse" id="V14">14&#160;</span>Imatikainak takat katsugmanum nugka namukag ladrillon najankatnume tusag batsasajui, dutikainak ajanmash imatiksag takamtikainak tikima shiig senchi waitkaidau.   </div><div class='p'> <span class="verse" id="V15">15&#160;</span>Nuigtushkam hebreo nuwa aidaun uchigmitkau, Sifrá, Fúa aajakua nujai, faraón tutai chichajak:   </div><div class='p'> <span class="verse" id="V16">16&#160;</span>“¡Atum hebreo nuwa aidau<a href="#FN1" class="notemark">*<span class="popup">“Hebrea nuwa aidau” tawa nunak ima Israel wegantu aina nunakek tatsui, tikich nuwa Israel wegantuchushkam hebreo chichaman chichaaku aidaujai ijumag taku tawai.</span></a> uchigmitkakjum diistajum wajukuk akiinat! ¡Tuja aishmag akiinkuig maatajum, untsu nuwaitkuig idaisatajum!” tiuwai.   </div><div class='p'> <span class="verse" id="V17">17&#160;</span>Tujash uchí uchigmitkau aidauk Apajuín ishamaidau asag, faraón tutai tibaunak umikchajui. Nuadui aishmag akiintaish mautsuk idayinau.   <span class="verse" id="V18">18&#160;</span>Nuniagtai Egipto nugka apuji ditan chichajak:  </div><div class='p'>“¿Wagka uchi aishmag akiinush mautskesh idaijume?” tau.   </div><div class='p'> <span class="verse" id="V19">19&#160;</span>Tama dita aínak:  </div><div class='p'>“¡Hebrea nuwa aidauk egiptunmaya nuwajaig betekchau ainawai, ditak senchigtin aina ibau asag, eke ii jegatsjinig diták uchigmainawai!” tuidau.   </div><div class='p'> <span class="verse" id="V20">20-21&#160;</span>Dutika idaibau asag, Israel aidauk kuashat akiinak wedau. Imaanidau asag aan nagkaemas senchigtin wedau. Tuja uchigmitkagtin aidauk Apajuín ishamainak uchin maachaju asagmatai, Apajuí ditanashkam kuashat uchigtin atinme tusa yaigkui.   <span class="verse" id="V22">22&#160;</span>Imanik Israel aents aidau kawedau asagmatai, Egipto nugka apuji ashí niina aentsji aidaun chichajak: “¡Yamai nagkamsagmek hebreo aents aidaun uchiji aishmag akiinuk ashí namaka utsaitajum, untsu nuwa akiinkuig idaisatajum!” tiuwai.   </div><ul class='tnav'>
<li><a href='index.htm'>Éxodo</a></li>
<li><a href='GEN50.htm'>&lt;</a></li>
<li><a href='EXO.htm'>1</a></li>
<li><a href='EXO02.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V16">1:16</a>
<span class="ft">“Hebrea nuwa aidau” tawa nunak ima Israel wegantu aina nunakek tatsui, tikich nuwa Israel wegantuchushkam hebreo chichaman chichaaku aidaujai ijumag taku tawai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
