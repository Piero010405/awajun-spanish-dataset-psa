<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Génesis 22</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/GEN22.htm" />
</head>
<body>
<ul class='tnav'>
<li><a href='index.htm'>Génesis</a></li>
<li><a href='GEN21.htm'>&lt;</a></li>
<li><a href='GEN.htm'>22</a></li>
<li><a href='GEN23.htm'>&gt;</a></li>
</ul>
<div class="main">
 
<div class='chapterlabel' id="V0"> 22</div><div class='s'>Apajuí Abrahaman anentuash tusa dekapsamu </div> <div class='p'> <span class="verse" id="V1">1&#160;</span>Kuashat tsawan asa, Apajuí Abrahaman niiyai kajinas anentaimak dekaskeapi tabaujin dekapsatatus niina daajin adaitus untsukui. Tusa untsuam nii ayaak:  </div><div class='p'>“Juwi pujajai”, tiuwai.   <span class="verse" id="V2">2&#160;</span>Tutai Apajuí chichajak:  </div><div class='p'>“¡Amina uchijum makichkiuch asamtai, senchi aneam nunú jukim niijai Moria nugkanum wetá! Nuwi jegam wi mujan iwaintuktatjam nuwi uchijum maa apeakum mina emematjita”, tiuwai.   </div><div class='p'> <span class="verse" id="V3">3&#160;</span>Tusa tima tsawak shiig kashikmas nantaki, nii ekemi wetinun burronum patai umika ukuak, chigkimin jigka umik nunú burronum pataja jukiag Apajuí nuwi wetá tibaunum niina uchiji Isaakan juki, nuigtu jimag inaken juki weuwai.   <span class="verse" id="V4">4&#160;</span>Nunik we wenakua kampatuma juna tsawampag wesa diikma, atushat nii jegatnujin wainkauwai.   <span class="verse" id="V5">5&#160;</span>Dutika nuna wainak, Abraham niina inake aidaun chichajak:  </div><div class='p'>“Atumek juwi burro kuitamkujum juwaktajum. Nuniagmin wi mina uchigjai wetajai, núnikan niijai Apajuín emematin ukuakun taatjai, nunikmatai wakitkiagmi”, tiuwai.   </div><div class='p'> <span class="verse" id="V6">6&#160;</span>Nuna tusa Abraham chigkimin niina uchijin aentsek tuja ekemaktinun jii akaamun kuchiijai nii juki, niina uchijijai weuwai.   <span class="verse" id="V7">7&#160;</span>Nunik wesag, Isaac apajin iniak:  </div><div class='p'>“¡Apawah!” tiuwai. Tama nii ayaak:  </div><div class='p'>“¿Waji wakegame uchuchih?” tau. Tusa tama Isaac chichaak:  </div><div class='p'>“Jii juki, chigkimish umika wegaji. Tujash ¿tuwi pujawa uwig aishmag tsakat maa apeaku Apajuí ememattinush?” tau.   </div><div class='p'> <span class="verse" id="V8">8&#160;</span>Tutai Abraham ayaak: “Apajuí uwig aishmag tsakatan sujamsattawai, nunú maa apeaku nigka ememattatji”, tiuwai.  </div><div class='p'>Aatus tusa uchijijai tsanias wegau.   <span class="verse" id="V9">9&#160;</span>Nunik Apajuí tibaunum jegantag, nuwi Abraham kaya ekenag najanauwai kuntin patasa apeaku Apajuí ememattinun. Dutika chigkimin patag nuadui niina uchiji Isaakan achika jigkag juki patainiuwai.   <span class="verse" id="V10">10&#160;</span>Dutika patai uchijin maatatus kuchiijin jutatman,   <span class="verse" id="V11">11&#160;</span>Apajuí ángel tumain nayaimpinum pujus untsuak:  </div><div class='p'>“¡Abraham! ¡Abraham!” Tama nii ayaak:  </div><div class='p'>“Juwi pujajai”, tiuwai.   </div><div class='p'> <span class="verse" id="V12">12&#160;</span>Tutai nii chichajak:  </div><div class='p'>“Uchigmek makichkish antigkaipa. Ame Apajuí ima senchi umijam nunak yamaik dekajuajame, wagki, amina uchijum makichkiuch aigkish, sujimtsuk mina sujustasam umiku asamin”, tiuwai.   </div><div class='p'> <span class="verse" id="V13">13&#160;</span>Tusa tima niimsatakama, uwig tsakat aishmag numi kanawen niina kachujin tutinak wajaun wainkauwai. Nunik uchijin maatag tabaun idayak, nuna weji achika juki maa nuna nejen ashí apeak Apajuín emematiuwai.   <span class="verse" id="V14">14&#160;</span>Nuna dutikau asa Abraham nunú nugka daajin: “Apajuík atsumamun sukagtawai” tuu adaikauwai. Nunú tibaunum yamayajuikish: “Apajuík mujanum atsumamun sukagtawai”, tinu ainawai.   </div><div class='p'> <span class="verse" id="V15">15&#160;</span>Tuja awentsag Apajuí ángel tumain nayaimpinmaya Abrahaman untsuka,   <span class="verse" id="V16">16&#160;</span>chichajak:  </div><div class='p'>“Tuke Pujuu chichaak juna timae: ‘Amek wi tabau umiakum amina uchijum makichkiuch aigkish sujitjukchau asamin, wiki wi chicham umiktinjun tumamjai’ tujamui.   <span class="verse" id="V17">17&#160;</span>Aminak dekas pegkegnum yumigsattajame: Ame uchijum wegantuk yaya nayaimpinum ayá iman, nuigtu kayam nayantsanum ayá iman agtinai. Ditak shiwaajinash tuke depetin agtinai.   <span class="verse" id="V18">18&#160;</span>Aents ashí nugkanmaya aidauk ame uchijum wegantu agtina nuna daajin pegkegnum yumigkiam agtinai, wagki ame wi tabau intimjuttsuk umiku asamin”, tiuwai.   </div><div class='p'> <span class="verse" id="V19">19&#160;</span>Tusa tima Abraham Isaakjai wakitkiuwai niina inake batsakbaunum. Nunik jegantag ditajai betek waketug bershebanum jegawajui. Nunik nuwi Abrahamak pujusui.   </div><div class='s'>Nacoran uchiji aidau </div> <div class='p'> <span class="verse" id="V20">20&#160;</span>Nuwi kuashat tsawan pujus, Abraham niina yachi Nacoran nuwe Milcá, niina aishinak kuashat uchin uchigmatkauwai tabaun dekauwai.   <span class="verse" id="V21">21&#160;</span>Iwaijig Us daagtinai, nuwi patatkauwai Buz, nuwi patatkauk Quemuel, tuja nunuwai Araman apaji.   <span class="verse" id="V22">22&#160;</span>Untsu Quemuelai patatkau aidauk Quésed, Hasó, Pildas, Idlaf, Betuel aatus ainawai.   <span class="verse" id="V23">23&#160;</span>Betuelan nawanjiyai Rebeca. Juju ainawai Abrahaman yachi Nacor niina nuwe Milcáyai ocho uchin akiinkauwa nunú.   </div><div class='p'> <span class="verse" id="V24">24&#160;</span>Tuja nuigtushkam niina ikaa nuwe Reumá aajakua nuwishkam akiauwai: Teba, Gáham, Tahas, Maacá, aatus, tusa tabaun dekauwai.   </div><ul class='tnav'>
<li><a href='index.htm'>Génesis</a></li>
<li><a href='GEN21.htm'>&lt;</a></li>
<li><a href='GEN.htm'>22</a></li>
<li><a href='GEN23.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
