<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Hebreos 1</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/HEB01.htm" />
</head>
<body>
<ul class='tnav'>
<li><a href='index.htm'>Hebreos</a></li>
<li><a href='PHM01.htm'>&lt;</a></li>
<li><a href='HEB.htm'>1</a></li>
<li><a href='HEB02.htm'>&gt;</a></li>
</ul>
<div class="main">
 <div class='mt'>Hebreo aents aidau carta agaja awetimu   
</div><div class='chapterlabel' id="V0"> 1</div><div class='s'>Apajuí niina Uchijin awemauwai </div> <div class='p'> <span class="verse" id="V1">1&#160;</span>Apajuik yaunchuk iina muunji batsamajakajua nunak niina etsegtin aajakajua nuwi kuashtá au aujkawa inibiajui ni wajuk ausata tawa dutiksag.   <span class="verse" id="V2">2&#160;</span>Tujash yamaik, ju tsawan inagnamunum batsatag ju tsawantaik niina Uchijin awetugma dui aujtamui, ashí wají aidauk ni najankamu asamtai ashí niinuk atí tusa idaitusua nuna.   <span class="verse" id="V3">3&#160;</span>Niiyai Apajuí imanjiya nuna iwaina duka. Nigka Apajuí wajukuita niishkam imanke. Ni chichame senchigtina dui ashí wají aidaunak emetuk awai. Nuigtú iina tudaujinash nijatjamag pegkeg etami nayaimpinum Apajuí ekeemtaijin untsujin ekeemsauwai.   <span class="verse" id="V4">4&#160;</span>Niiyai nayaimpinmaya aents aina nuna wagagkauk, nigki dekas Apu wagaaku ashí nayaimpinmaya aents aina nuna nagkaesau eme anentsá adaitaiya dushakam.   </div><div class='s'>Apajuí Uchijiya nuuwai nayaimpinmaya aents aidaun nagkaesauk </div> <div class='p'> <span class="verse" id="V5">5&#160;</span>Apajuik makichkish ángel aina nunakesh:  </div><div class='q'>“Amek mina Uchijuitme, wi yamai aentsnum akiinati tima akiinau asam”,<a href="#FN1" class="notemark">*<span class="popup">Sal. 2.7.</span></a> tichauwai.  </div><div class='m'>Nuigtush nayaimpinmaya aents aidaunak:  </div><div class='q'>“Wi niina apají atajai, ni mina uchig atí”,<a href="#FN2" class="notemark">†<span class="popup">2 S. 7.14; 1 Cr. 17.13.</span></a> tichauwai.   </div><div class='m'> <span class="verse" id="V6">6&#160;</span>Tikichnumshakam jutiksag, niina Uchijí makichkiuchia nuna pachis nugkanum awemak:  </div><div class='q'>“Apajuí angelji aina duka ashí niinak ememattinme, tiuwai” tawai.   </div><div class='m'> <span class="verse" id="V7">7&#160;</span>Ángel aidaun pachisag:  </div><div class='q'>“Apajuik niina angelji aidaunak tuke dasega nunin weu ainawai;  </div><div class='q'>tuja takagtuinakush tuke jiiya nunin weu ainawai”,<a href="#FN3" class="notemark">‡<span class="popup">Sal. 104.4.</span></a> tawai.   </div><div class='m'> <span class="verse" id="V8">8&#160;</span>Tujash Apajuik niina Uchijin pachisag:  </div><div class='q'>“Apajuiyah, ame ekeemsa inamtaigmek ajumaish tuke atinai pegkeg aina duke takau asam.   </div><div class='q'> <span class="verse" id="V9">9&#160;</span>Amek pegkeg aina nu aneakum, pegkegchau aina duka dakitjaume.  </div><div class='q'>Nuadui Apajuí, amina Apajuigmea nu etegtama shiig aneemtijamsauwai  </div><div class='q'>kumpajum aina nuna nagkaesau”,<a href="#FN4" class="notemark">§<span class="popup">Sal. 45.6-7.</span></a> tiuwai.   </div><div class='m'> <span class="verse" id="V10">10&#160;</span>Junashkam Uchijin tiuwai:  </div><div class='q'>“Apuh, amek yama nagkamtinish nugka najankum nayaimpishkam najankauwaitme.   </div><div class='q'> <span class="verse" id="V11">11&#160;</span>Nunú najankamujum aina duka megkaejatnai  </div><div class='q'>jaanch mamujá megkagama numamtuk,  </div><div class='q'>tujash amek tuke pujutnaitme.   </div><div class='q'> <span class="verse" id="V12">12&#160;</span>Jaanch ninutia numamtuk awajkattame.  </div><div class='q'>Yapajiakmeshkam jaanch yapagmamtayama numamtuk yapajiattame.  </div><div class='q'>Tujash amek imanismek atinaitme, amina pujutjumshakam nagkankashtinai”.<a href="#FN5" class="notemark">*<span class="popup">Sal. 102.25-27.</span></a>   </div><div class='m'> <span class="verse" id="V13">13&#160;</span>Apajuik makichkish ángel aina nunak:  </div><div class='q'>“Ekeemsata mina untsujui, nunikamin wi amina shiwajum aidaunak ashí depetuktajame,  </div><div class='q'>dutikan ikaunmamtai dui ame diisminum”,<a href="#FN6" class="notemark">†<span class="popup">Sal. 110.1.</span></a> tichauwai.   </div><div class='m'> <span class="verse" id="V14">14&#160;</span>Wagki, ashí ángel aina duka wakan Apajuin takajin ainawai, aents uwemjatin aina nuna yaigtí tusa ishimtai ditak ainawai.   </div><ul class='tnav'>
<li><a href='index.htm'>Hebreos</a></li>
<li><a href='PHM01.htm'>&lt;</a></li>
<li><a href='HEB.htm'>1</a></li>
<li><a href='HEB02.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V5">1:5</a>
<span class="ft">Sal. 2.7.</span></p>
<p class="f" id="FN2"><span class="notemark">†</span><a class="notebackref" href="#V5">1:5</a>
<span class="ft">2 S. 7.14; 1 Cr. 17.13.</span></p>
<p class="f" id="FN3"><span class="notemark">‡</span><a class="notebackref" href="#V7">1:7</a>
<span class="ft">Sal. 104.4.</span></p>
<p class="f" id="FN4"><span class="notemark">§</span><a class="notebackref" href="#V9">1:9</a>
<span class="ft">Sal. 45.6-7.</span></p>
<p class="f" id="FN5"><span class="notemark">*</span><a class="notebackref" href="#V12">1:12</a>
<span class="ft">Sal. 102.25-27.</span></p>
<p class="f" id="FN6"><span class="notemark">†</span><a class="notebackref" href="#V13">1:13</a>
<span class="ft">Sal. 110.1.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
