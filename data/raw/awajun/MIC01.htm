<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Miqueas 1</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/MIC01.htm" />
</head>
<body>
<ul class='tnav'>
<li><a href='index.htm'>Miqueas</a></li>
<li><a href='JON04.htm'>&lt;</a></li>
<li><a href='MIC.htm'>1</a></li>
<li><a href='MIC02.htm'>&gt;</a></li>
</ul>
<div class="main">
 <div class='mt'>Miqueas   
</div><div class='ms'>Apajuí yaakat Samaria pegkegchaujin diijus tsaiktin pachisa, Jerusalén pachisa, tikich yaakat Judá wegantunu aidaujai chicham umigkamu  </div><div class='chapterlabel' id="V0"> 1</div><div class='mr'>(1—3)  </div><div class='s'>Apajuí yaakat Samaria pegkegchaujin diijus tsaiktin pachisa etsegkamu </div> <div class='p'> <span class="verse" id="V1">1&#160;</span>Tuke Pujuu Samarian Jerusalégjai dita pegkegchaujin diijus tsaiktinjin pachis Miqueas Moréset nugkanmaya aajakua nuna ujakui. Nunak Judá wegantu aidaun apuji aidau Jotam, Acaz, Ezequías aatus takasu aina nunú tsawantin ujaak aatus tiuwai:   </div><div class='b'> &#160; </div> <div class='q'> <span class="verse" id="V2">2&#160;</span>“¡Ashí aents aidautijum wi taja nunú antuktajum!  </div><div class='q'>¡Juju nugkanmaya aidautijum shiig antukjum jukitajum!  </div><div class='q'>Tuke Pujuuk niina jee pegkegma nuwi pujusag,  </div><div class='q'>atum suwimak jukitnun pachis etsegkattawai.   </div><div class='q'> <span class="verse" id="V3">3&#160;</span>Tuke Pujuu niina pujusa inamtaijin pujau ukuak,  </div><div class='q'>muja titijin taa nuwi wekagas tattawai.   </div><div class='q'> <span class="verse" id="V4">4&#160;</span>Tuja nii taa mujan najataik,  </div><div class='q'>muja aidauk wiya jinum sukuam yumimegama  </div><div class='q'>numamtuk wajaktinai,  </div><div class='q'>tuja muja najatamu paka aidauk  </div><div class='q'>yumi senchi yutak nugkan yumpuwama imanik  </div><div class='q'>yumpunag kanaktinai.   </div><div class='q'> <span class="verse" id="V5">5&#160;</span>Duka Israel aents aidau intimtaijin,  </div><div class='q'>tuja dita tudaujin nuniktinai.  </div><div class='q'>Israel aents aidauk Samaria nugkanum pegkegchaun takamsau ainawai,  </div><div class='q'>untsu Judá wegantu aidauk wainka apajuímtai dakumka najanamu aidaun  </div><div class='q'>Jerusalégnum jegamjujag nuna emematujaku ainawai.”   </div><div class='b'> &#160; </div> <div class='q'> <span class="verse" id="V6">6&#160;</span>Nuadui Tuke Pujuu chichaak:  </div><div class='q'>“Yaakat Samarianak tsaiktatjai,  </div><div class='q'>dutika ai ayatak kaya tuwasua weaku,  </div><div class='q'>jega atsau ayatak uva ajakmamain awajsattajai.  </div><div class='q'>Tuja muja najatamu paka aina nuwishkam,  </div><div class='q'>nunú kaya aidaun nagkimkattajai.  </div><div class='q'>Dutikan yaakat najanku kaya aepkamunash ipaantujan pan awajsattajai.   </div><div class='q'> <span class="verse" id="V7">7&#160;</span>Tuja dita apajuímtaiji dakumka najanamu  </div><div class='q'>Samaria nugkanum ayá duka ashí tsainkattawai.  </div><div class='q'>Tuja dita ememattai numi aina dushakam ashí apenkattawai.  </div><div class='q'>Nunú dita apajuímtaiji aina duka  </div><div class='q'>nuwa akika dutiktai aidaun kuichkiji juki  </div><div class='q'>najanamu asagmatai, jinum jiya ukuijan ataktu  </div><div class='q'>nuwa akika dutiktai aina nuna kuichkiji awajsattajai”,  </div><div class='q'>tujutmayi Apajuí.   </div><div class='s'>Miqueas buutbau </div> <div class='q'> <span class="verse" id="V8">8&#160;</span>Nuna antukan shiig senchi wake besemag dekapeakun senchi buutjai,  </div><div class='q'>nuniakun wisu sapatjinchau wekaesan,  </div><div class='q'>bakantau shinau wajakun, lobo buutu wajajai.   </div><div class='q'> <span class="verse" id="V9">9&#160;</span>Samarianmaya aents aidaun tudaujig tsagkugnamainchau,  </div><div class='q'>Judá wegantu aidaun tudaujinash amaigkae,  </div><div class='q'>imaniak mina aentsug aidau Jerusalén batsata  </div><div class='q'>imanuishkam jegae.   </div><div class='q'> <span class="verse" id="V10">10&#160;</span>Tujash Gadnumia aents aidauk juju pachisjumek ujakaigpajum,  </div><div class='q'>buuttakesh buutigpajum,  </div><div class='q'>ayatak wake besemag dekapeamunum  </div><div class='q'>Bet-le-afránmaya nugka yukukuntua nuwi tadaejatajum.   </div><div class='q'> <span class="verse" id="V11">11&#160;</span>Bellavistanmaya aents aidautigminak achipajag jujamkiagtinai,  </div><div class='q'>dutijamawagmatai wainka inataijai betek,  </div><div class='q'>wisu datsan shiyaktinaitjume.  </div><div class='q'>Atum pujamun ijus tikich yaaktanum batsamin aidau buutiagtinai.  </div><div class='q'>Tujash dutika jujabiagtaish, Zaanágnumia  </div><div class='q'>aents aidaush atumnak ayamjutpakchagtinai.   </div><div class='q'> <span class="verse" id="V12">12&#160;</span>Tuja yaakat Amargura batsamin aidauk  </div><div class='q'>ayamjutpaktinme tusa dakamainak waitiagtinai.  </div><div class='q'>Tujash Tuke Pujuuk Jerusalén waitainum nagkamas suwimkanak susatnai.   </div><div class='q'> <span class="verse" id="V13">13&#160;</span>Atum Laquishnumia aidautigmek,  </div><div class='q'>caballo senchi tupikain  </div><div class='q'>carro maanitainum jigkajum umintsatajum.  </div><div class='q'>Siógnumia aents aidauk Laquishnum  </div><div class='q'>pegkegchau takatnak unuimaju ainawai.  </div><div class='q'>Tuja nuwi Israel aents aidaushkam  </div><div class='q'>Apajuín intimjukiag pegkegchaun takasu ainawai.   </div><div class='q'> <span class="verse" id="V14">14&#160;</span>Atumi nugkem Moréset-gat tutaya duka  </div><div class='q'>tuke ukuakjum ukuktajum.  </div><div class='q'>Tuja Israel aidaun apuji aidaunak  </div><div class='q'>yaakat Aczibnumia yaigchagtinaitak  </div><div class='q'>wi yaigtatjime tusag tsanujaje.   </div><div class='q'> <span class="verse" id="V15">15&#160;</span>Tuke Pujuu chichaak:  </div><div class='q'>“Maresánmaya aents aidautigmin depetamak amupaktinme tusan  </div><div class='q'>aents maanita yachan ataktu awetittajime.  </div><div class='q'>Nunú minitaik Israel aents dekas wajiu aidaush,  </div><div class='q'>nuna ishamak pisajag waa Adulam tutaya  </div><div class='q'>nuwi akumjagtinai.   </div><div class='q'> <span class="verse" id="V16">16&#160;</span>Jerusalégnumia aidautigmek buuttajum,  </div><div class='q'>nuniakjum susujum awagtajum,  </div><div class='q'>buuttajum nuniakjum awamagjum,  </div><div class='q'>chuagka buukejai betek pinui wajastajum.  </div><div class='q'>Atumi uchijum aneetaijum aidaunak,  </div><div class='q'>achijag tikich nugkanum yajuakagtinai”, tawai.   </div><ul class='tnav'>
<li><a href='index.htm'>Miqueas</a></li>
<li><a href='JON04.htm'>&lt;</a></li>
<li><a href='MIC.htm'>1</a></li>
<li><a href='MIC02.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
