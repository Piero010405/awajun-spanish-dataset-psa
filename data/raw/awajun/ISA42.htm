<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Isaías 42</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ISA42.htm" />
</head>
<body>
<ul class='tnav'>
<li><a href='index.htm'>Isaías</a></li>
<li><a href='ISA41.htm'>&lt;</a></li>
<li><a href='ISA.htm'>42</a></li>
<li><a href='ISA43.htm'>&gt;</a></li>
</ul>
<div class="main">
 
<div class='chapterlabel' id="V0"> 42</div><div class='s'>Tuke Pujuun inake </div> <div class='q'> <span class="verse" id="V1">1&#160;</span>“Jujuwai mina inakeg, Wi niinak achiakjai,  </div><div class='q'>wi niinak etegkauwaitjai, niini shiig aneajai,  </div><div class='q'>niyai mina Wakanjun apusajai;  </div><div class='q'>Nii aents ashí nugkanmaya aidaun  </div><div class='q'>pujut pegkejan susatnai.   </div><div class='q'> <span class="verse" id="V2">2&#160;</span>Niig senchi jiikag untsumchatnai,  </div><div class='q'>chichaakush senchi jiikag chichashtinai,  </div><div class='q'>jintá wekagas senchi untsumak chichamujish antuekashtinai.   </div><div class='q'> <span class="verse" id="V3">3&#160;</span>Tagkan kupinak aunash tsujigkag ajapashtinai,  </div><div class='q'>tuja lamparin ekemakbau shiig keeshtaish ikagnakchatnai.  </div><div class='q'>Niig dekas pegkeg pujutan itaatnai.   </div><div class='q'> <span class="verse" id="V4">4&#160;</span>Tuja ashí nugkanum pujut pegkeg ati tau asa,  </div><div class='q'>nii takamujinak makichkish ayamsashtinai,  </div><div class='q'>tuja pimpikigkesh idaisashtinai.  </div><div class='q'>Tuja nugka múun nayantsa ijus ayá nuwi  </div><div class='q'>aents batsamin aidauk,  </div><div class='q'>nii jintiamun antuktatus niina dakagtinai, tawai Apajuí”, tiuwai Isaías.   </div><div class='b'> &#160; </div> <div class='q'> <span class="verse" id="V5">5&#160;</span>Tuke Pujuu Apajuí nayaimpin najanauwa nunú,  </div><div class='q'>tuja nugkanashkam najana,  </div><div class='q'>nunú nugkanum tsapau aidaunashkam  </div><div class='q'>najankauwa nunú,  </div><div class='q'>tuja iwaku pujutan mayattanashkam aents aidaun  </div><div class='q'>susauwa nunú niina inaken chichajak:   </div><div class='q'> <span class="verse" id="V6">6&#160;</span>“Witjai Tuke Pujuu Apajuínuk, tikichik atsawai,  </div><div class='q'>wi aminak mina takagtusti, nuniak  </div><div class='q'>uwemtikagtugti tusan etegkeawaitjame,  </div><div class='q'>wi aminak kuitamkatnaitjame,  </div><div class='q'>dutikakun achiaku atatjame,  </div><div class='q'>wagki wi chichaman ditajai umikuitag nuna umiakun,  </div><div class='q'>mina aentsug aidaun amasjai.  </div><div class='q'>Ame tsaaptin asam,  </div><div class='q'>aents aidau yajuakam minai ikaunmatnaitme.   </div><div class='q'> <span class="verse" id="V7">7&#160;</span>Aents wainmachu aidau wainmitkakta,  </div><div class='q'>tuja aents achikbau aidau suwenum chimpija dushakam  </div><div class='q'>jiijam agkanmitkata, tusan wakegajai.   </div><div class='q'> <span class="verse" id="V8">8&#160;</span>¡Wika Tuke Pujuuwaitjai, nunuwai mina daajuk!  </div><div class='q'>Mina emematjaku kantamtai aina duka  </div><div class='q'>tikichik makichkish kantamjuawaigpa,  </div><div class='q'>tuja mina emematjutmaina nunú idaikumek,  </div><div class='q'>dakumka najanamu aina duka makichkish emematipa.   </div><div class='q'> <span class="verse" id="V9">9&#160;</span>Wi yaunchuk etsegkauwaitag nunú  </div><div class='q'>uminka nunú atumesh anentaimsa diistajum,  </div><div class='q'>yamai etsegkattajai yaunchkesh antukchamu yamajam aidaun.  </div><div class='q'>Nunú eke wantintsaig, atumnak dekamtikajime”,  </div><div class='q'>tiuwai Apajuí.   </div><div class='s'>Tuke Pujuu uwemtikagtugbau anentaimtusa kantamtai </div> <div class='q'> <span class="verse" id="V10">10&#160;</span>Yamajam kantamtai Tuke Pujuu kantamjuatajum.  </div><div class='q'>Ashí nugka najatamunum batsamin aidautigmesh  </div><div class='q'>Apajuí emematkujum kantamatajum,  </div><div class='q'>lanchanum nayants yujau aidaush,  </div><div class='q'>kuntin nayantsanum batsamin aidaush,  </div><div class='q'>tuja nugka múun nayantsa ijus ayá nuwi  </div><div class='q'>batsamin aidaush Apajuín ememattinme.   </div><div class='q'> <span class="verse" id="V11">11&#160;</span>Uwegshunum yaaktamak batsamin aidaush,  </div><div class='q'>tuja Quedar wegantu aidaujai batsamin aidaushkam shiig aneastinme.  </div><div class='q'>Yaakat Selá batsamin aidaushkam shiig aneasag  </div><div class='q'>dakunkut Apajuín kantamjuatnume;  </div><div class='q'>tuja aents mujanum batsamin aidaushkam  </div><div class='q'>depetmaka shiig aneaku untsumaina imattinme.   </div><div class='q'> <span class="verse" id="V12">12&#160;</span>Tuke Pujuu imanjiya nunak ima niinak idaitustinme,  </div><div class='q'>tuja nugka muunnum nayantsa ijus batsamin  </div><div class='q'>aina dushakam Apajuín emematak kantamjuatnume.   </div><div class='q'> <span class="verse" id="V13">13&#160;</span>Tuke Pujuu, múun, senchigtin asa, maanitan yacha,  </div><div class='q'>shiwaaji aidaun kajejuk,  </div><div class='q'>suntag maaniamunum untsumajama imati untsumak jiintuki,  </div><div class='q'>shiwaaji aidaunak ijinattawai.   </div><div class='b'> &#160; </div> <div class='q'> <span class="verse" id="V14">14&#160;</span>Apu Mesías chichaak:  </div><div class='q'>“Kuashat tsawantai chichatsuk pujujai,  </div><div class='q'>makichik chichamnakesh tutsuk,  </div><div class='q'>tuja nuigtush kajetsuk pujujai.  </div><div class='q'>Tujash yamaik nuwa uchin uchigmak,  </div><div class='q'>buutak mayatama imanittajai.   </div><div class='q'> <span class="verse" id="V15">15&#160;</span>Muja aina nunak nain aina nujai tsaiktatjai,  </div><div class='q'>tuja numi aidau, ajak aidau ayá nunashkam ashí ijinattajai.  </div><div class='q'>Tuja entsa ayá nunak ukuyuan buku awajsattajai.  </div><div class='q'>Dutikakun kucha aidaunashkam ukuyan buku awajsattajai.   </div><div class='q'> <span class="verse" id="V16">16&#160;</span>Wainmachu aidaunak jinta dita wainajakchamunum emattajai.  </div><div class='q'>Tuja suwenum yuja nunak tsaaptin etittajai.  </div><div class='q'>Tuja jintanum kaya pujutjin weaja  </div><div class='q'>nunashkam utsagkan pegkeg awajtustatjai.  </div><div class='q'>Wi taja nunak umitskek idaisashtatjai,  </div><div class='q'>tuké dutikattajai.   </div><div class='q'> <span class="verse" id="V17">17&#160;</span>Tuja wainka apajuímtai dakumka najanamu aidaun  </div><div class='q'>dekaskeapi tinu aina duka  </div><div class='q'>dita apajuímtaiji aidaun chichajuinak:  </div><div class='q'>‘Atumetjume jutii apajuíji aidautigmek’, tuinawai.  </div><div class='q'>Nuna tinu aina duka datsagkag jiinag  </div><div class='q'>megkaejagtinai”, tiuwai Apajuí.   </div><div class='s'>Israel aents aidau Apajuí chichamen antuinakush umikchagbau </div> <div class='q'> <span class="verse" id="V18">18&#160;</span>Antuchu aidauwah, antuktajum,  </div><div class='q'>wainmachu aidauwah, niimi wainmaktajum.   </div><div class='q'> <span class="verse" id="V19">19&#160;</span>Wi mina takagtustinme tusan,  </div><div class='q'>atumin etegkau asan aents aidau chicham ujaktajum tusan  </div><div class='q'>ishiakbau ainayatkujum aents antuchu,  </div><div class='q'>wainmachu aina nujai betek ainajum,  </div><div class='q'>nuninuk tikichik makichkish atsuinawai.  </div><div class='q'>Atumin wi mina takagtustinme tusan  </div><div class='q'>etegkamu aidautijum chicham antuchu,  </div><div class='q'>wainmachujai betek ainajum annuk tikima tikichik  </div><div class='q'>makichkish atsawai.   </div><div class='q'> <span class="verse" id="V20">20&#160;</span>Wi atumin yayaakun kuashat dutikawaitag  </div><div class='q'>duka atumek wainkauwaitjume,  </div><div class='q'>tujash umigtukchau ainagme.  </div><div class='q'>Atumek chichamak antagme,  </div><div class='q'>tujash wi tajim duka makichkish nunap tawa tusagmek dekatsjume.   </div><div class='q'> <span class="verse" id="V21">21&#160;</span>Tuke Pujuuk uwemtikagtina ibau asa,  </div><div class='q'>pegkeg wakemain aina nuna  </div><div class='q'>aents aidaun jintintuatjai tusa wakejukui.   </div><div class='q'> <span class="verse" id="V22">22&#160;</span>Tujash juju aents aina nunak,  </div><div class='q'>dita shiwaaji aidau kasajainak waitkainawai.  </div><div class='q'>Dutikainak achijag waanum,  </div><div class='q'>nuigtu aents achika chimpitainum chimpiawag batsamtawai.  </div><div class='q'>Dutikawag dita wajiji aidaunak ashí yajutuinawai.  </div><div class='q'>Ditan ayamjumainuk makichkish atsawai.  </div><div class='q'>Tuja dita patayi aidaunash achika jukiag,  </div><div class='q'>akikmakui awagtukmi tusag emegkatuinawai.  </div><div class='q'>Tujash ditan ayamjuk awakmainuk atsawai.   </div><div class='b'> &#160; </div> <div class='q'> <span class="verse" id="V23">23&#160;</span>Tujash atum ainajum anuiyag  </div><div class='q'>makichkish nunak puyatjusagkesh diinatsui.  </div><div class='q'>Nunidau asag atakea duish wajukatnukita tusa  </div><div class='q'>dekatatus wakegauk makichkish atsawai.   </div><div class='q'> <span class="verse" id="V24">24&#160;</span>Jacob wegantu Israel aents aina nuna  </div><div class='q'>shiwag aidau utsaantuawag kasajuinak waitkaina nunash,  </div><div class='q'>ya dutikati tima dutikainawa duka  </div><div class='q'>atumek shiig dekagme.  </div><div class='q'>¿Tuke Pujuuchukait nuna dutikau?  </div><div class='q'>Israel aents aidauk Apajuín pegkegchau takamjusu ainawai,  </div><div class='q'>nuninak, Apajuísh ditanash wajuk pujustinme  </div><div class='q'>tiyamkiyi nunash umikchau ainawai,  </div><div class='q'>núnidau asag nii jintintuawa nuna umitnash dakitjajui.   </div><div class='q'> <span class="verse" id="V25">25&#160;</span>Nuadui atumnak kajegtamak suwimkan amasmatai,  </div><div class='q'>maaniamunum ijipau ainawai.  </div><div class='q'>Tujash imaanika waitiakjumesh, makichkish unuimatsjume.   </div><ul class='tnav'>
<li><a href='index.htm'>Isaías</a></li>
<li><a href='ISA41.htm'>&lt;</a></li>
<li><a href='ISA.htm'>42</a></li>
<li><a href='ISA43.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
