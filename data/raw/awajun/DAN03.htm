<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Daniel 3</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/DAN03.htm" />
</head>
<body>
<ul class='tnav'>
<li><a href='index.htm'>Daniel</a></li>
<li><a href='DAN02.htm'>&lt;</a></li>
<li><a href='DAN.htm'>3</a></li>
<li><a href='DAN04.htm'>&gt;</a></li>
</ul>
<div class="main">
 
<div class='chapterlabel' id="V0"> 3</div><div class='s'>Aents dakumka oro najanamun emematujakagbau </div> <div class='p'> <span class="verse" id="V1">1&#160;</span>Duwi pujus Apu Nabucodonosor chichaak, aents dakumkajum oro najanatajum tusa inamjauwai. Nuna esantig treinta dekapamu untsu wegkanti tres dekapamu aajakui. Nuna najanawag babilonianum nugka yaig aajakua nuwi muja Durá tutai najatamu pakajin apusajui.   <span class="verse" id="V2">2&#160;</span>Dutikawagmatai nunú iwainamunum, apu Nabucodonosor tikich apu nugka yaijan apuji gobernador aidaun, suntaja apuji aidaun, apu chichajin aidaun, kuichki diin aidaun, apu chichama epegkin aidaun, aatus ashí ipauwai, nuna wainkatnume tusa.   <span class="verse" id="V3">3&#160;</span>Dutika ipaam ashí apu aidauk aents dakumka najanamu iwainamunum jiistamawagtatus ijunjajui.   <span class="verse" id="V4">4&#160;</span>Nunikagmatai, makichik aents ame nagkamattame tusa tibau senchi jiika chichaak: “Ashí aents maki makichik chichamtin aidautijum juwi kaunaujum nunutijum antuktajum:   <span class="verse" id="V5">5&#160;</span>Uwija kachujin, pigkuijai umpuinak, cítara, lira, salterio, gaita aatus awatuidau antakjumek, tikishmaja pujustatjum, apu Nabucodonosor inamjamtai, aents dakumka oro najanamua nunú ememattatjume.   <span class="verse" id="V6">6&#160;</span>Untsu nunú tibau aig tikishmag pujusa emematuinachuk, wamak juki pag inagtai kee awa nuwi egkeam agtatui”, tiuwai.   </div><div class='p'> <span class="verse" id="V7">7&#160;</span>Tusa tibau asag, nuna awatiagtai ashí tikishmajag batsamsajui, nunikag aents dakumka oro najanamun emematuidau.   </div><div class='p'> <span class="verse" id="V8">8&#160;</span>Tuja ujumak Israel aents aidau nuwi batsatuk emematchajui, nuniagtai babilonianmaya aents aidau, apu ujakmi tusag shiyakajui.   <span class="verse" id="V9">9&#160;</span>Nunik apu Nabucodonosoran chichajuinak:  </div><div class='p'>“¡Apuh, kuashat tsawantai iwaku pujusta! ¡Tuja amina daagmek tuke pachitai atin ati!   <span class="verse" id="V10">10&#160;</span>Apuh, ame chichaakum músican awatuinamu antakjumek wamak tikishmaja pujustajum, nunikjum aents dakumka oro najanamua nunú ememattajum,   <span class="verse" id="V11">11&#160;</span>tuja nuna nuniachuk pag inagtai kee awa nuwi wamak jukijum egkeatajum tukagtimume.   <span class="verse" id="V12">12&#160;</span>Tujash ujumak judío aents aidau, nugka yaig babilonianum awa nuwi amejai atuegak takasagtin Sadrac, Mesac, Abed-nego aatsam batsasmayume, tujash ditak aminak eme anenjamainatsui, nuninak amina apajuímtaijum aidaunash, tuja aents dakumka oro najanamunashkam emematuinatsui”, tiajui.   </div><div class='p'> <span class="verse" id="V13">13&#160;</span>Tusa ujakam, apu Nabucodonosor senchi kajeka, utitajum tusa inamjauwai. Dutikam yajuak apu pujamunum itawajui.   <span class="verse" id="V14">14&#160;</span>Dutikawagmatai apu ditan iniak: “Mina apajuímtaijua nuna emematuinatsui, nuninak aents dakumka oro najanamua nunashkam tikishmatjag emematuinatsui tujamaina nunash ¿dekaskek tujamaina?   <span class="verse" id="V15">15&#160;</span>Nunú dekasketkuish nunak tsagkujajime. Untsu yamai músican awatuinakui, jeganjum tikishmaja pujusjum ememattajum. Nuniakjuminig suwimkanak amaschagtatjai. Untsu atum emematchakjuminig, pag inagtai horno kega imannum egkeatajum tusan titatjai. Nuna dutika aish, makichik apajuíkesh atumnak ayamjutpakchagtatui”, tiuwai.   </div><div class='p'> <span class="verse" id="V16">16&#160;</span>Tusa tutai, dita chichajuinak: “Iik duka makichkish puyatjatsji.   <span class="verse" id="V17">17&#160;</span>Ame jinum egkejatuawaminish, Apajuí ii emematnaitag nunú iinak uwemtijamainai, tuja ame itugkami tukagtame, nunashkam iinak Apajuí uwemtijamjattawai.   <span class="verse" id="V18">18&#160;</span>Tuja Apajuí iina uwemtijamchakuish amina apajuímtaigmia duka, tuja dakumka oro najanamua dukesh tikishmatja emematchapash tusaik makichkish anentaimtsuji”, tiajui.   </div><div class='s'>Kampatum datsauch aidau jii kegamunum egkeamuitak esachaju </div> <div class='p'> <span class="verse" id="V19">19&#160;</span>Aatus datsauch aidau tiagtai, apu Nabucodonosor ditan senchi kajejuk yapinig kapantu wajasui. Nunik aents aidaun, jii kega nunú nuni senchi siete jii kemaina imatikajum ikapagtajum tusa tiuwai.   <span class="verse" id="V20">20&#160;</span>Tusa tima imatiksag umikagmatai, suntag senchi aidaun etegkeg, atum datsauch kampatuma nunú achikjum jinum egkeatajum tusa inajui.   <span class="verse" id="V21">21&#160;</span>Tusa timatai, kampatum datsauch aidauk ditashkam tuke apu asag jáanch pegkeg aidaun nugkuajunak imatiksag achikag, jigkaja jukiag jiinum nagkimawag egkeawajui.   <span class="verse" id="V22">22&#160;</span>Tuja apu inamjamtai jiik nuni senchi ikapajam shiig senchi atushat nimpau asa, suntag aidau uchin achikag egkedaun apeam jinauwai.   <span class="verse" id="V23">23&#160;</span>Untsu datsauch aidauk shiig pegkeg jigkagbaunak nunisag hornonum egkemsajui.   </div><div class='p'> <span class="verse" id="V24">24&#160;</span>Nunik pegkeg chimpimtai, Nabucodonosor puyatuk wajaakug aents niina anentaimtan su aidau ijunun jegantun chichajak:  </div><div class='p'>“¡Uchi datsa kampatume duka imatiksaikiap jigkaja chimpiamji!” tau.  </div><div class='p'>Tutai dita ainak: “Ehe, kampatume duka dutiksaik egkeamji”, tuidau.   </div><div class='p'> <span class="verse" id="V25">25&#160;</span>Tusa tiagtai apu chichaak:  </div><div class='p'>“¿Wagka tujash ipak usumta imanish chimpijua? Jigkagbaunak atimawag jii sukuachbau wajukmaina numamtuk shiig yujawai. Nuigtushkam ipak usumta nuwiya makichik ángeljai betekai”, tiuwai.   </div><div class='p'> <span class="verse" id="V26">26&#160;</span>Nuna tusa Nabucodonosor horno waitijin jeganta untsumak:  </div><div class='p'>“¡Apajuí múunta nuna inake: Sadrac, Mesac, Abed-nego aidauwah, jiinkijum juwi taatajum!” tau.  </div><div class='p'>Tusa tama kampatuma duka imanisag jinum chimpiju jiinkiajui.   <span class="verse" id="V27">27&#160;</span>Nunikagmatai ashí apu aidau nuwi ijunuk datsauch aidaun jegaantag diidau, tujash makichkish esachajui, nuigtush makichik intashigkesh shiig esachui, tuja jáanchji aidaukesh shiig esachu asa, jáanch esau mejegama dukesh shiig atsau.   </div><div class='p'> <span class="verse" id="V28">28&#160;</span>Nuna wainak Nabucodonosor senchi untsumak: “¡Sadrakan, Mesakan, Abed-negon ayamjak niina aentsji ángelan awema nunú Apajuí ima nigki tuke emamattai ati! Ditak dita Apajuíjin kajinas anentaimaidau asag, wi chicham umikbaunash umikchagmae. Nuadui wainka apajuímtai aina nunú ememattan dakituinak, dekas ayatak jinaami tumabiagmae.   <span class="verse" id="V29">29&#160;</span>Tuja juju datsauch aina nuna Apajuíji iwainaka imanun iwainamainuk tikich Apajuík makichkish atsawai. Nuadui, nunú Apajuí pegkegchaun chichajuk asaja maam atatui, tuja niina jeshkam apea ajapjam atatui. ¡Nunak juwiya akuish, tuja tikich nugkanmaya akuish, makichkish tsagkujashtatjai!” tiuwai.   </div><div class='p'> <span class="verse" id="V30">30&#160;</span>Aatus apu chichaman umika pujus, nunú uchi datsa kampatum aajakua nunak imatiksag Babilonia nugkanum nugka yaig provincia aajakua nuna tuke apuji agtinun adaijauwai.   </div><ul class='tnav'>
<li><a href='index.htm'>Daniel</a></li>
<li><a href='DAN02.htm'>&lt;</a></li>
<li><a href='DAN.htm'>3</a></li>
<li><a href='DAN04.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
