<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Iwainakbau 18</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/REV18.htm" />
</head>
<body>
<ul class='tnav'>
<li><a href='index.htm'>Iwainakbau</a></li>
<li><a href='REV17.htm'>&lt;</a></li>
<li><a href='REV.htm'>18</a></li>
<li><a href='REV19.htm'>&gt;</a></li>
</ul>
<div class="main">
 
<div class='chapterlabel' id="V0"> 18</div><div class='s'>Babilonia tsaikbau </div> <div class='p'> <span class="verse" id="V1">1&#160;</span>Juna wainkan, tikich ángel senchigtin, niina tsaaptinjinig nugkanak tsawan awajus nayaimpinmaya akaegun wainkabiajai.   <span class="verse" id="V2">2&#160;</span>Nuniak shiig senchi untsumak:  </div><div class='q'>“¡Tsainkae, tsainkae yaakat Babilonia muunta duka!  </div><div class='q'>¡Yamaik wakan pegkegchau aina nuna batsamtai,  </div><div class='q'>nuigtú chigki tsumain dakittsá diitai aidau batsamtai wajasé!   </div><div class='q'> <span class="verse" id="V3">3&#160;</span>Wagki ashí nugkanmaya aidauk vino nuwa pegkegchau takaamua nunak uwajaje;  </div><div class='q'>nuigtush rey nugkanmaya aidaush nu nuwajai takanisaje,  </div><div class='q'>wají sujin nugkanmaya aidaushkam nunú nuwa senchi wakejamujiya nuna  </div><div class='q'>suwinak wiyakchameawaje”, timayi.   </div><div class='p'> <span class="verse" id="V4">4&#160;</span>Nuigtú tikichin nayaimpinmaya chichaamun antukbaijai, nuniak:  </div><div class='q'>“Mina aentsug aidautigmek, aanú yaaktanum pujutsuk jiinjatajum,  </div><div class='q'>dita tudau takaina nu takaakjum,  </div><div class='q'>jata ditan ishamain minittata nunú atumesh jukijum;   </div><div class='q'> <span class="verse" id="V5">5&#160;</span>ditá tudaujig nayaimpinak antigke imaniku asamtai,  </div><div class='q'>Apajuí ditá pegkegchaujin suwimkan susagtatui.   </div><div class='q'> <span class="verse" id="V6">6&#160;</span>Aanú nuwa tikichin pegkegchau awajkauwa dutiksagmek,  </div><div class='q'>niishkam pegkegchau awajkatajum.  </div><div class='q'>Nuigtush ni pegkegchau takasbaujiya nuna nagkaesau waitkastajum;  </div><div class='q'>ni copanum tikich uwagtinun pachimjug umijuk amujakua nuanuig, nigka aan nagkaemasjum senchi pachimjugtajum.   </div><div class='q'> <span class="verse" id="V7">7&#160;</span>Dutikakjum ni ememas shiig aneas pujusua dutiksagmek,  </div><div class='q'>ni senchi waitiak buuttinjiya dushakam susatajum, wagki ni anentaimsag:  </div><div class='q'>Wika juig reinajai betek wajasan eketjai,  </div><div class='q'>nuigtush wajechuitjai, nunin asan tuke waittsashtinaitjai tawai;   </div><div class='q'> <span class="verse" id="V8">8&#160;</span>tau asamtai makichik tsawanta duik ni ashí waitiamujig ajittawai:  </div><div class='q'>Jaamuji, buutbauji, yapajamuji, inagnamunum jiinum apeam atatui;  </div><div class='q'>wagki Apu Apajuí ashí senchigtina ibau asa,  </div><div class='q'>niina suwimkan suwak dutikattawai”.   </div><div class='p'> <span class="verse" id="V9">9&#160;</span>Nugkanmaya rey aidau nunú nuwajai takanisaju aidauk, niijai wakegamun pujusaju asag buutiagtinai, nuninak senchi niina anentaimtusag waitiagtinai, esaak bukuitaun wainaidau asag;   <span class="verse" id="V10">10&#160;</span>imanik waittai ishamainak ikaag ijunas:  </div><div class='q'>“¡Wait anentajame, wait anentajame Babilonia ame yaakat muun senchigtin aajakuitkum,  </div><div class='q'>makichik horaya duik suwimak juamu ajutjamsa dui!”, awajiagmayi.   </div><div class='p'> <span class="verse" id="V11">11&#160;</span>Wají sujin nugkanmaya aidaush buutiagtinai, nuninak nuwa nuna anentaimtuinak waitiagtinai, wagki ditá wajiiji sumagmainuk makichkish atsusú asamtai;   <span class="verse" id="V12">12&#160;</span>wají sujutaiji aidauk oro, jiju plata tutai, kaya pegkeg aidau, perla aidau, lino dekas pegkeg, jaanch yamakaitkau, seda, jaanch kapantaku aidau, ashí numi kugkuin aidau, ashí wají elefante naijai najanamun, ashí wají numi pegkeg aidaujai najankamu, cobre, hierro, nuigtú mármol;   <span class="verse" id="V13">13&#160;</span>nuigtú canela, kugkuin aidau, incienso, mirra, olíbano, vino, aceite, harina dekas pegkeg aidau, trigo, bestia aidau, uwig aidau, caballo carro japitai aidau, nuigtú inatai aidau, aents aidaushkam, aajakajui.   <span class="verse" id="V14">14&#160;</span>Nunin asamtai yaaktan chichajuinak:  </div><div class='q'>“¡Ame wají shiig wakejin aayum duka,  </div><div class='q'>yamaik atsugtamsae!  </div><div class='q'>Ashí wajiijum shiig pegkeg aidau ajutjamajakua duka  </div><div class='q'>tuke igkugchatnaitme”, awajiagmayi.   </div><div class='p'> <span class="verse" id="V15">15&#160;</span>Nunú wajiin sujin aidauk, nuna suinak wiyakuch waigkú aina duka, nunú imanik waitiamun wainkag ishamainak ikaa ijuntsagtinai, nunik anentain idajuk buutuinak:   </div><div class='q'> <span class="verse" id="V16">16&#160;</span>“¡Wait anentajai, wait anentajai yaakat muunta nunak!  </div><div class='q'>jaanch lino najanamun,  </div><div class='q'>jaanch kapantu nentetkaun nugkug,  </div><div class='q'>oro, perla, kaya pegkeg aina ibaujai iwagmamnuwe nuna,   </div><div class='q'> <span class="verse" id="V17">17&#160;</span>¡wagki makichik horaya duik ibau wiakchameamujiya duka esagkae!” tiagmayi.  </div><div class='p'>Nuigtushkam ashí lanchá anuntin aidau, nui chimpimag yujau aidau, nui takau aidaush, ashí aents nayantsanum takau aina nujai ikaa ijuntsagmayi.   <span class="verse" id="V18">18&#160;</span>Nunikag esaku bukuitamujin wainkag senchi untsumkag: “¿Tikich yaakat jujú yaakat muunta ibagjai betekmamtinuk atsawapita?”, wajagmayi.   <span class="verse" id="V19">19&#160;</span>Tusag wake besemag dekapenak nugka yukuukuntun jukiag, buuken yukuajag senchi untsumak buutuinak:  </div><div class='q'>“¡Wait anentajai, wait anentajai yaakat muunta nuna!  </div><div class='q'>Ashí lanchagtin aidautinak nigki wiyakuch etamiajuitak makichik horaya duik esaké”, wajagmayi.   </div><div class='q'> <span class="verse" id="V20">20&#160;</span>“Nayaim batsatutigmesh, Apajuí aentsji pegkejam aidautijum,  </div><div class='q'>apóstol aidautigmesh,  </div><div class='q'>nuigtú profeta aidautigmeshkam ju nuwa imania jujú diisjum shiig aneastajum.  </div><div class='q'>Wagki Apajuí atumin iikmatjamak suwimkan suwak imatikau asamtai”, timayi.   </div><div class='p'> <span class="verse" id="V21">21&#160;</span>Nuna timatai, makichik ángel senchigtin, kaya deketai muunta numamtinun jukibi, dutika nayants ajugmayi, nuniak:  </div><div class='q'>“Jujai betekak yaakat Babilonia muunta aushkam ajapeam atatui,  </div><div class='q'>nunikmataig ajumaish wainkashtin ainawai.   </div><div class='q'> <span class="verse" id="V22">22&#160;</span>Dutikamu asamin, aminiya arpa awatbauk,  </div><div class='q'>pigkui umpuamush, trompeta umpuin aidau umpuamush, aents nui pujus takaush,  </div><div class='q'>yutain dekedaukesh tuke antuekashtinai.   </div><div class='q'> <span class="verse" id="V23">23&#160;</span>Nuigtush aminiya lámpara ekemamukesh wainnakchatnai tuja,  </div><div class='q'>nuweniagtai fiestamainak pampainamukesh tuke antuekashtinai,  </div><div class='q'>wagki amina wajiigmin sujutjamajakua duka,  </div><div class='q'>nugkanmag dita wagaku aajakajui,  </div><div class='q'>amina tunchigminig ashí nugkanmaya aents aidauk tsanujakuitme.   </div><div class='q'> <span class="verse" id="V24">24&#160;</span>Nuigtush niiní profeta aina nuna numpe nuigtú,  </div><div class='q'>aents pegkejam aidaun numpe wainnakui,  </div><div class='q'>nuigtú ashí aents Apajuí umijin aidaun nugkanum maawajua nudaushkam”, timayi.   </div><ul class='tnav'>
<li><a href='index.htm'>Iwainakbau</a></li>
<li><a href='REV17.htm'>&lt;</a></li>
<li><a href='REV.htm'>18</a></li>
<li><a href='REV19.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
