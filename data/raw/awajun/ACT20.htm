<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Takasbau 20</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ACT20.htm" />
</head>
<body>
<ul class='tnav'>
<li><a href='index.htm'>Takasbau</a></li>
<li><a href='ACT19.htm'>&lt;</a></li>
<li><a href='ACT.htm'>20</a></li>
<li><a href='ACT21.htm'>&gt;</a></li>
</ul>
<div class="main">
 
<div class='chapterlabel' id="V0"> 20</div><div class='s'>Pablo Macedonia Grecia webau </div> <div class='p'> <span class="verse" id="V1">1&#160;</span>Nunú pampandayamu nagkankamtai, Pablo Jesusa nemajin aidaun untsukaju, dutika anentain ichichtug ditan pagkuk, pujumatajum atak wainiami tusa ukuak Macedonia weuwai.   <span class="verse" id="V2">2&#160;</span>Nui wekaegas ashí Jesusa nemajuidaun ijajus anentain ichichtug ukuak Grecia jegaa;   <span class="verse" id="V3">3&#160;</span>nui kampatum nantu pujusui. “Siria barcanum wetajai tusa uminas pujukmá”, dekauwai judío aidau chicham umigkagbaun, nunik ataktú kukag Macedoniaya atú nagkaemaktajai, tiuwai.   <span class="verse" id="V4">4&#160;</span>Tusa wetai uyuntsajui Sópater Pirro uchijiya nu bereanmaya, Aristarco nuigtú Segundo Tesalonicanmaya; Gayo derbenmaya, nuigtú Timoteo, nuigtú Tíquico, Trófimo Asia nugkanmaya aidau.   <span class="verse" id="V5">5&#160;</span>Ju yatsut aina juka eemkagmayi, nunikag Troas dakagmasagmayi.   <span class="verse" id="V6">6&#160;</span>Tujash jutiik pag levaduragtuchu yuwaku fiestamtaiya nu inagkeaki; filiposnumiati barcanum juaki, cinco tsawan Troas jegaa, nui makichik tumig inagkeakiabiaji.   </div><div class='s'>Pablo Troas ijagsamu </div> <div class='p'> <span class="verse" id="V7">7&#160;</span>Tumig tsawagmatai ijunjabiaji Jesús jakamu anentaimtusa pag yuwatasa, nuniamunum Pablo kashinia dui jiinkitin asa, Jesusa nemajin aidaun jintí jintintai aehaet wajasabi.   <span class="verse" id="V8">8&#160;</span>Jutiik jega yakí tesamunum kuashat lámpara ekemagbaunum ijunja batsamiaji;   <span class="verse" id="V9">9&#160;</span>nuniamunum makichik datsauch Eutico daagtin, ventananum eketu, Pablo chichá chichakua ematai kají achikam initjau kanag tercer pisonmaya iyawabi; nunikmatai jakaun wainkajabi.   <span class="verse" id="V10">10&#160;</span>Nunikun Pablo akaetuki, uchin patamti pagkuk inankiabi. Dutika chichaak:  </div><div class='p'>—Puyatkaigpajum iwaakui, tiabi.   </div><div class='p'> <span class="verse" id="V11">11&#160;</span>Dutika ataktú waka, Jesús mantamnamun anentaimtusag pagkan puug yuwa chichá chichakua tsawampaju, nunik weuwai.   <span class="verse" id="V12">12&#160;</span>Nunitai uchin iwakun jukiag shiig ichichmamjag juwakajui.   </div><div class='s'>Troasnumia juaki Mileto webau </div> <div class='p'> <span class="verse" id="V13">13&#160;</span>Jutiik emka barcanum juaki Aso wegabiaji Pablo jukitasa, nigka kukag wetasan wakegajai, tiu asamtai.   <span class="verse" id="V14">14&#160;</span>Nui Aso niijai igkunika niish egkemjamtai Mitilene jegawabiaji;   <span class="verse" id="V15">15&#160;</span>nuiyati jiinki kashinia dui Quío jegawabiaji, nui juwaki kashinia dui Samos anumtainum anumkabiaji. Nunika Trogilio kanaja kashinia dui Mileto jegawabiaji.   <span class="verse" id="V16">16&#160;</span>Nunak Pablok, Éfeso tutupit nagkaemaktatus Asia nugkanum dukap tsawan pujutan dakitau asa nunikui, wamak Jerusalén jegaa niishkam fiesta Pentecostés pachinkata tau asa.   </div><div class='s'>Pablo Efesonmaya anciano aidaujai akatdaijamu </div> <div class='p'> <span class="verse" id="V17">17&#160;</span>Pablo Mileto pujus, anciano aidau efesonmaya iglesian diin aina nuna untsukabi.   <span class="verse" id="V18">18&#160;</span>Tima kaunkamtai chichajak: “Atumek dekagme wi yama nagkamchakun, jui Asia nugkanum taawabiag dui nagkamsan, ashí tsawantin atumjai wajuk pujusmaija duka.   <span class="verse" id="V19">19&#160;</span>Ashí tsawantai atumjai pujusuitjai Apu Jesusan takagkun, emematsuk kuashat negayai; nuigtú Judío aidaushkam kuashat utugchatan itagtuinak waitkajianume.   <span class="verse" id="V20">20&#160;</span>Tujash, wika atumnak pegkegnum yaimpamaina nunak ujatskek idaisachmaijime, nuniakun ashí antuinamunmash, nuigtú atumi jeeminish jintinbaijime.   <span class="verse" id="V21">21&#160;</span>Judío aidaun, judiochu aidaunash tudau takatak idaikujum, Apajuí nemagkujum, Apu Jesuschakam dekaskeapi titajum tusan, ujayajime.   <span class="verse" id="V22">22&#160;</span>Yamaik Wakaní Pegkeji awetau asamtai Jerusalén wegajai, awish wajig nagkaetukit nunash dekatsuk.   <span class="verse" id="V23">23&#160;</span>Untsu Wakaní Pegkeji ashí wi yaaktanum wegag nuig achigmakagtatui nuigtush waittsattame, tusa ujatbaunak dekaujai.   <span class="verse" id="V24">24&#160;</span>Tujash wika nunak puyatjuchujai, mina pujutjunash uyumasnukesh diichujai, wika mina takatjua nuna shiig aneasan ashimkatasan wakegajai, Apu Jesús yamajam chicham Apajuí anentag uwemtikagta nu pachisam etsegkata tujutbauwa nuna.   </div><div class='p'> <span class="verse" id="V25">25&#160;</span>“Yamaik dekas nuniktata nunak dekajai, wi atumiin wekaesan Apajuí inamtaijin pachisan ujayajim nuiyatigmekesh minak awenagmek waitkashtin ainagme.   <span class="verse" id="V26">26&#160;</span>Nuadui yamai titajim tusan wakegajai, wi ashí atum ainajum nui bakumamainuk makichkish atsugtawai;   <span class="verse" id="V27">27&#160;</span>wagki atumnak Apajuí wakegamujiya nunak uugtsuk ashí imatiksanuk ujakuitjim nuadui.   <span class="verse" id="V28">28&#160;</span>Nuadui atumek kuitamamkujum ashí Apajuí iglesiajiya dusha kuitamkatajum. Adeagtajum atumnak Wakaní Pegkejiya nu pastor etamkajui, Apajuí iglesiaji niina Uchijí numpeen sumakua nuna kuitamkatnume tusa.   <span class="verse" id="V29">29&#160;</span>Wagki dekajai, wi wemataig tikich aidau kuntin kajen aina iman tajutjamawag, iglesian emegkaktatus wakeyagtata nunak.   <span class="verse" id="V30">30&#160;</span>Atum ainajum anuiyag ujumak waitan jintinkagtaush agtatui, Jesusa nemajuidaush dekaskeapi tuinak nemagtuktinme tusag.   <span class="verse" id="V31">31&#160;</span>Nuadui aneaku pujustajum; adeagtajum kampatum mijadai kashi tsawaijai, makí makichik atum aidautigminak idaitsuk nuní pujustajum tusan negá negajai chichagmaijim nunú.   </div><div class='p'> <span class="verse" id="V32">32&#160;</span>“Yatsug aidauh, yamaik Apajuiyai idaijime, ni anejatbaunum chichaman sujamsauwa nujai juwaktajum, nu chichamak senchigtinai, iman asa yaimpaktatjume wakannum tsakatnumash, nuigtush ashí ni aentsji pegkemtikbau aidaun anagkuauwa nunash amastatjume.   <span class="verse" id="V33">33&#160;</span>Wika tikichdau kuichik, oro, jaanch aidaunakesh wakeejuk wekaechabiajai.   <span class="verse" id="V34">34&#160;</span>Atumek shiig dekagme wi atsumamunash, nuigtú wijai yujaidau atsubiagtaish jujú uweg aina ju yainkagmayi.   <span class="verse" id="V35">35&#160;</span>Ashí jintinbaijime aaja takaaku atsumaidaush yaimainaitjume, nuigtush adeagtajum Apu Jesús chichaak: ‘Ni juwak shiig anea nuní nagkaemas shiig aneawai tikichin suwa duka’, tiuwa dushakam”.   </div><div class='p'> <span class="verse" id="V36">36&#160;</span>Juna tusa idaiyak Pablo ashí tikich aidaujai tikishmajag, ditajai Apajuin ausajui.   <span class="verse" id="V37">37&#160;</span>Nunikag ashí buutuinak, Pablon pagkukag kugkuyanume.   <span class="verse" id="V38">38&#160;</span>Senchi wake besemag dekapenamuk, ataktú awenagmek waitkashtin ainagme tawa nu aayi, nunikag uyuntsag barcanum ejegawajabi.   </div><ul class='tnav'>
<li><a href='index.htm'>Takasbau</a></li>
<li><a href='ACT19.htm'>&lt;</a></li>
<li><a href='ACT.htm'>20</a></li>
<li><a href='ACT21.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
