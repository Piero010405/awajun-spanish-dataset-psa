<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 2 Tesalonicenses 1</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/2TH01.htm" />
</head>
<body>
<ul class='tnav'>
<li><a href='index.htm'>2 Tesalonicenses</a></li>
<li><a href='1TH05.htm'>&lt;</a></li>
<li><a href='2TH.htm'>1</a></li>
<li><a href='2TH02.htm'>&gt;</a></li>
</ul>
<div class="main">
 <div class='mt'>Pablo awentsaik carta agaja tesalonicanmaya aidau awetimu   
</div><div class='chapterlabel' id="V0"> 1</div><div class='s'>Kumpamkagtamu </div> <div class='p'> <span class="verse" id="V1">1&#160;</span>Witjai Pablo, nuigtú Silvano, Timoteo aajan atum iglesiatijum Tesalónica batsamin aidautijum iina Apají Apajuiya nujai, nuigtú Apu Jesucristujai ijutkau aidautigmin kumpamjime.   <span class="verse" id="V2">2&#160;</span>Iina Apají Apajuiya nu, Apu Jesucristujai wait anenjamag shiig agkan pujutan amastinme.   </div><div class='s'>Pablo Tesalonicanmaya aidau Apajuí aujtusbau </div> <div class='p'> <span class="verse" id="V3">3&#160;</span>Yatsug aidauh, jutiik atum pachisa Apajuí tuke see tusaikí ainaji, nuuwai dutikmaina duka, wagki atumek aan nagkaemasjum dekaskeapi tuinakjum, pempeentunisjumek aan nagkaemasjum aneenidau asagmin.   <span class="verse" id="V4">4&#160;</span>Nuadui atum pachisa tikich iglesia Apajuinu aina nuish eme anentsá chichainaji, atum dekaskeapi tabaugmin aintamainakuish nuigtú waitiakjumesh emamkesjum katsunjajum nagkaejum dui.   <span class="verse" id="V5">5&#160;</span>Nunú iwainawai dekaskenum Apajuí pegkejan takauwa nuna, nunin asa yamai waitiajum dui Apajuí niina inamtaijin awaintamawagtinai.   </div><div class='p'> <span class="verse" id="V6">6&#160;</span>Apajuik pegkeja nunak takauwai, nunin asa yamai atumin waitkagmaina nunak suwimkan susatnai,   <span class="verse" id="V7">7&#160;</span>tuja atum waitiajum nunak, jutiijai betek ayamtan sujamsatnai. Nunak Apu Jesús nayaimpinmaya niina angelji senchigtin aina nujai, jii kegamunum egketkau minitna dui dutikatnai,   <span class="verse" id="V8">8&#160;</span>nuniak suwimkan susatnai Apajuinu dekatan dakitjau aidaun, nuigtú yamajam chicham Apu Jesús pachisa etsegbaun antugkachaju aina nunashkam.   <span class="verse" id="V9">9&#160;</span>Nunú aidauk waittsagtinai tuke megkaetainum weenak, nuniau asag Apu Jesusjaig tuke kanaak kanakagtinai, nuadui niina imanjinak nuigtú niina senchijinash wainkachagtinai,   <span class="verse" id="V10">10&#160;</span>ni minitna nunú tsawantinig, niina aentsji pegkejam aidau emematuinam nuigtú ashí dekaskeapi tuidau puyattsá diyam atina nuna. Tuja atumek jutii etsegbau dekaskeapi tiu ainagme.   </div><div class='p'> <span class="verse" id="V11">11&#160;</span>Nuadui atum pachisa tuke Apajuí aujuinaji, atumin untsugmakajua nunisjumek pujamunum yaimpaktinme tusa nuigtú nigki niina senchijinash amastí dekaskeapi tabauwai ashí pegkeg aidau takamaina nuishkam tusaja.   <span class="verse" id="V12">12&#160;</span>Atum aaja nuniamunum Apu Jesusa daajig eme anentam atatui, nuadui niishkam atumin eme anenjamsattawai, iina Apajuiji nuigtú apu Jesucristo wait anenjama nunisag.   </div><ul class='tnav'>
<li><a href='index.htm'>2 Tesalonicenses</a></li>
<li><a href='1TH05.htm'>&lt;</a></li>
<li><a href='2TH.htm'>1</a></li>
<li><a href='2TH02.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
