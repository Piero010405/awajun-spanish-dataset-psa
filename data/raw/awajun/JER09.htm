<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Jeremías 9</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JER09.htm" />
</head>
<body>
<ul class='tnav'>
<li><a href='index.htm'>Jeremías</a></li>
<li><a href='JER07.htm'>&lt;</a></li>
<li><a href='JER.htm'>9</a></li>
<li><a href='JER14.htm'>&gt;</a></li>
</ul>
<div class="main">
 
<div class='chapterlabel' id="V0"> 9</div><div class='p'> <span class="verse" id="V10">10&#160;</span>“Nunikmatai muja aidaunum yujasjum  </div><div class='q'>“atumi tagkujum aidaun yutaiji chijichi aidauk  </div><div class='q'>ashí apekbau asamtai,  </div><div class='q'>wake besemag dekapeakjum buuttajum.  </div><div class='q'>Tuja imatika apekbau asamtai,  </div><div class='q'>nuni nagkaematnak dakitainawai;  </div><div class='q'>tuja atumi tagkujum aidau shinaukesh  </div><div class='q'>makichkish antuenatsui,  </div><div class='q'>chigki aidaush, kuntin ikamia aidaush  </div><div class='q'>ashí pisag megkaejaje.   </div><div class='b'> &#160; </div> <div class='q'> <span class="verse" id="V11">11&#160;</span>“Judá wegantun yaaktaji aidaunak wi ashí tsaiktatjai,  </div><div class='q'>dutika ai aents atsau bashiak agkan wajas asatnai.  </div><div class='q'>Jerusalégnashkam tsaiktatjai, dutika ai  </div><div class='q'>ayatak kaya tuwasua weaku atatui.  </div><div class='q'>Nunú nugkanmak ikamia yawá aina duke  </div><div class='q'>batsamsatnai, tujamui Tuke Pujuu”, tiuwai Jeremías.   </div><div class='b'> &#160; </div> <div class='p'> <span class="verse" id="V12">12&#160;</span>Nuigtu Jeremías chichaak: “Juju nugkanum yaakat ayá dusha ¿wagka imatikaish tsaikbauwaita? Juju nugka juni waya nagkaebauk makichkish atsawai.  </div><div class='p'>“¡Uwegshuchuashit tumain wajas awai! ¿Yaita nuna shiig dekamainush? Profeta Apajuí awemamu asa, ¿nuna pachis iina ujapamainush awash?” tiuwai.   </div><div class='p'> <span class="verse" id="V13">13&#160;</span>Tutai Tuke Pujuu ayaak: “Ehe, auk chicham umiktinun wi ditan susauwaitag nuna intimkiag umitsuk idaisaju asag aikam asaje.   <span class="verse" id="V14">14&#160;</span>Nuna umitsuk dita apaji emematujakagbaun nuna, ditashkam dita anentai wakegamun Baal aidaun emematiaju ainawai.   <span class="verse" id="V15">15&#160;</span>Nuadui wi Tuke Pujuun, Israel aents aidaun Apajuíji, ashí senchigtinun juna tajai: Wi ditanak yutai yapaun ayujawagtatjai, tuja umutai jatai egketuamun aajagtatjai.   <span class="verse" id="V16">16&#160;</span>Tuja yaunchkesh dita apajigkesh wainajakchamunum tikich nugkanum dapampaakan utsagtatjai. Dutika ai, shiwag aidau puyaja juki yujagsag ashí amuktinme titatjai”, tiuwai.   </div><div class='s'>Jerusalégnumia aidau awake anentaimjag buutiagbau </div> <div class='p'> <span class="verse" id="V17">17&#160;</span>Tuke Pujuu ashí senchigtina nunú chichaak:  </div><div class='q'>“¡Juju shiig antugtuktajum!  </div><div class='q'>Aents jakamtai buutin atinme tusa  </div><div class='q'>etegjamu nuwa aina nunú untsuka ikaunmatajum.   </div><div class='q'> <span class="verse" id="V18">18&#160;</span>¡Duka dekas buuttan yacha aina nunú  </div><div class='q'>wamak kaunawag atumin egampagtinme!  </div><div class='q'>¡Imatuinak dita jiinig negaikijinak bete wajastinme!   </div><div class='q'> <span class="verse" id="V19">19&#160;</span>Nunik Siógnum nagkamas buutuinak:  </div><div class='q'>‘¡Jauchah, wagkaik imatika tsayamash asaji!  </div><div class='q'>Iina jee aidaunak ashí tsaigtamkaje,  </div><div class='q'>tikich nugkanum shimaku ukukiagmi’,  </div><div class='q'>wajaidau antuenawai.   </div><div class='q'> <span class="verse" id="V20">20&#160;</span>Tuja nuwa buuttan yacha aidauwah,  </div><div class='q'>Tuke Pujuu chichame shiig jitusa antuktajum,  </div><div class='q'>nunikjum atumi nawanjum aidau  </div><div class='q'>kumpajum aidaujai wake besemag pujaku  </div><div class='q'>buuttai, juju aatsa jintintuatajum:   </div><div class='q'> <span class="verse" id="V21">21&#160;</span>Iina jee aidaunum jata wainjamae,  </div><div class='q'>tuja apu pujusa inamtainish wayae,  </div><div class='q'>nuniku asa, uchi piipich jintá wasugkamak yujaun,  </div><div class='q'>datsauch aidau plazanum yujaunashkam ijinui.   </div><div class='q'> <span class="verse" id="V22">22&#160;</span>Dutikamu asa aents jinau aidauk,  </div><div class='q'>ajak juwaam kakegak batsamama numamtuk,  </div><div class='q'>tuja tsuwat ukaja ukukmawa numamtuk wajas awai.  </div><div class='q'>Witjai Tuke Pujuunuk, nunak dekas tajai.   </div><div class='b'> &#160; </div> <div class='q'> <span class="verse" id="V23">23&#160;</span>“Tuja aents yacha duka  </div><div class='q'>niina yachajinigkik eme anenmamigka,  </div><div class='q'>tuja aents senchigtina dushakam,  </div><div class='q'>niina senchijinigkik eme anenmamigka,  </div><div class='q'>tuja wiakchashkam niina wiakchajinig eme anenmamigka.   </div><div class='q'> <span class="verse" id="V24">24&#160;</span>Dekas eme anenmamsatatus wakegakug,  </div><div class='q'>wi Tuke Pujuu ashí senchigtinaitag nuna shiig dekaa  </div><div class='q'>umigtak eme anenmamainai.  </div><div class='q'>Wika nugkag anenkajai takajai,  </div><div class='q'>nuadui anenka nunú tsanumtsuk shiig takamua  </div><div class='q'>nujai shiig awajtawai.”   </div><ul class='tnav'>
<li><a href='index.htm'>Jeremías</a></li>
<li><a href='JER07.htm'>&lt;</a></li>
<li><a href='JER.htm'>9</a></li>
<li><a href='JER14.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
