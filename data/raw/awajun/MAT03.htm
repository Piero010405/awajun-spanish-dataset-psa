<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Mateo 3</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/MAT03.htm" />
</head>
<body>
<ul class='tnav'>
<li><a href='index.htm'>Mateo</a></li>
<li><a href='MAT02.htm'>&lt;</a></li>
<li><a href='MAT.htm'>3</a></li>
<li><a href='MAT04.htm'>&gt;</a></li>
</ul>
<div class="main">
 
<div class='chapterlabel' id="V0"> 3</div><div class='s'>Juan Yamijatin uwegshunum chichagkagtukbau </div> <div class='r'>(Mr. 1.2-8; Lc. 3.1-20; Jn. 1.19-28)  </div><div class='p'> <span class="verse" id="V1">1&#160;</span>Nu aatus tsawan aina nu nagkaemakiu ai, Juan Yamijatin Judea uwegshujin wekaegas chichagkagtak:   <span class="verse" id="V2">2&#160;</span>“Tudau takatak idaikujum pujutjum yapajiatajum, wagki Apajuí aentsnum inamjatta duka tikijuch wajasé”, tau.   <span class="verse" id="V3">3&#160;</span>Juagkak profeta Isaías niina pachis tiuwa nu aajakui, duka:  </div><div class='q'>“Makichik chicham uwegshunum untsubau antuewai: ‘Apu minitin jinta iwajatajum, jinta tutupit dakuektajum’ ”, tawai.   </div><div class='p'> <span class="verse" id="V4">4&#160;</span>Juagká nugkutaijig camello uje najanamu aajakui, akachumtaijish duwap nuigtú langostan,<a href="#FN1" class="notemark">*<span class="popup">“Langostak” yutai aajakui, manchi katsajaip tutaya numamtin.</span></a> dapá yumijin yuujakui.   <span class="verse" id="V5">5&#160;</span>Juan chichagkagtamun antukagtatus Jerusalegnumia aidau, ashí Judea nugkanmayash, Jordán uwet batsamin aidaushkam kautuidau.   <span class="verse" id="V6">6&#160;</span>Nunikag tudauji aidaun etsegtumagtai namak Jordagnum yamiau.   </div><div class='p'> <span class="verse" id="V7">7&#160;</span>Nuniai kuashat fariseo aidau, saduceo aidaujai yamimajagtatus jegantajam, chichajak: “¡Iwanchi uchijí aidauwah! ¿Ya atumnash yamimaku Apajuí suimkaji tikijuch wajasá nu uwemtumainai tusash tujabiagmae?   <span class="verse" id="V8">8&#160;</span>Dekas tudau takatan idaisaush wajuku amainaita, nunú iwainmamkatajum pegkeg aina nu takaakjum,   <span class="verse" id="V9">9&#160;</span>atumek: ‘Abraham wegantu asaja yupichu uwemain ainaji’ tumamigpa; wagki Apajuik jujú kaya aina junakesh Abrahama uchijí aidau emamainai.   <span class="verse" id="V10">10&#160;</span>Yamaiya juik jachai kagkap tsupitiama numamtuk awakatatus Apajuí suwimkeg uminas awai; ashí ajak nejeachu tsupika jiinum apetiama dutikatatus.   <span class="verse" id="V11">11&#160;</span>Wika yumí yamijatjai tudau takatan idaiyinak pujutin yapajiatnume tusan; tujash mina ukujui minitta nuuwai mina nagkaetasu senchigtin, wika nuna sapatjinakesh jujumaitsujai, niiyai Wakaní Pegkejiyai yamigmajagtinuk nuigtush jiiyai yamigmajagtina nu.   <span class="verse" id="V12">12&#160;</span>Nigka trigo awagti wampuji utsanku neje akantayama numamtuk awajkatatus uminas awai. Dutika ijumtainum trigonak yajumak, wampujinak jii ajumaish kajinkashtina nui apeatnai”, tiuwai.   </div><div class='s'>Jesús yamimagbau </div> <div class='r'>(Mr. 1.9-11; Lc. 3.21-22)  </div><div class='p'> <span class="verse" id="V13">13&#160;</span>Jesús galileanmaya jiinki Jordán jegauwai, nunik Juan yamijati tusa jegantauwai.   <span class="verse" id="V14">14&#160;</span>Dutikam Juan yamimainchau dekapeak:  </div><div class='p'>—Wiitag jamah ame yamiam amainaitag nunak, ¿nuniaig ame minai yamimagtasa minam? tau.   </div><div class='p'> <span class="verse" id="V15">15&#160;</span>Tama Jesús ayaak:  </div><div class='p'>—Idaitusta, aaja jutikaku umiktatji ashí Apajuí pegkejan wakega nunú.  </div><div class='p'>Tutai Juagshakam yamijú.   <span class="verse" id="V16">16&#160;</span>Dutika yamijam Jesús wamkes yuminmaya jiinkiu, nuniai nayaim ujaniuwai, nunikmatai Apajuí Wakaní<a href="#FN2" class="notemark">†<span class="popup">“Apajuí Wakaní” tawa nunak “Wakaní Pegkejin” tau asamtai, “Apajuí Wakaní” takuish “Wakaní Pegkeji” taji.</span></a> pauma nunin akaiki niiní jegattaman wainkauwai.   <span class="verse" id="V17">17&#160;</span>Nuniaig nayaimpinmaya chicham antuekau: “Juuwai dekas mina Uchig anetaijuk, niiní shiig aneamu ajutui”, tabau.   </div><ul class='tnav'>
<li><a href='index.htm'>Mateo</a></li>
<li><a href='MAT02.htm'>&lt;</a></li>
<li><a href='MAT.htm'>3</a></li>
<li><a href='MAT04.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V4">3:4</a>
<span class="ft">“Langostak” yutai aajakui, manchi katsajaip tutaya numamtin.</span></p>
<p class="f" id="FN2"><span class="notemark">†</span><a class="notebackref" href="#V16">3:16</a>
<span class="ft">“Apajuí Wakaní” tawa nunak “Wakaní Pegkejin” tau asamtai, “Apajuí Wakaní” takuish “Wakaní Pegkeji” taji.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
