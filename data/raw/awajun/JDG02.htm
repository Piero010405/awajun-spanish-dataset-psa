<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Jueces 2</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JDG02.htm" />
</head>
<body>
<ul class='tnav'>
<li><a href='index.htm'>Jueces</a></li>
<li><a href='JOS24.htm'>&lt;</a></li>
<li><a href='JDG.htm'>2</a></li>
<li><a href='JDG04.htm'>&gt;</a></li>
</ul>
<div class="main">
 <div class='mt2'>Apu chichama epegkin aidau  </div><div class='mt'>Jueces   
</div><div class='chapterlabel' id="V0"> 2</div><div class='s'>Apajuí ángel tumain Boquim nugkanum Israel aents aidaun wantintukbau </div> <div class='p'> <span class="verse" id="V1">1&#160;</span>Apajuí ángel tumain Guilgalnumia juwaki Boquimnum weuwai. Nunik jegaa Israel aents aidaun chichajak:  </div><div class='p'>“Atumnak Egipto nugkanum batsatutigmin wi jiigmaijime. Dutikan juju nugka juna atumi muunjum aidaun anagkuakun, atumi uchijum wegantu aidaun susatnaitjai, tiuwaitag nuwi itajime. Ditan chichajuinakun: ‘Wi atumjai chichaman umikag nunak tuké umiktinaitjai’, tiuwaitjai.   </div><div class='p'> <span class="verse" id="V2">2&#160;</span>“ ‘Tuja untsu atum aidautigmek juju nugkanmaya aents aina nujaig makichkish chichamak umikaigpa. Ayatak dita apajuímtaiji dakumkamu aina nunú tsaigka utsankatajum’, tiuwaitjime. Tujash atumek duka umigtukchauwaitjume. ¡Yamaikish juju umikugmek, aniau asajum umigtukchau ainagme!   <span class="verse" id="V3">3&#160;</span>Nuadui yamai tajime: ‘Au aents aidau atumjai batsata nunak jiignuk utsagchattajai. Nuadui dita apajuímtai aidaujai atumin tsanupajagtatui’ ”, tiuwai.   </div><div class='p'> <span class="verse" id="V4">4&#160;</span>Tusa nunú Apajuí ángel tumain chichaka inagnakmatai, ashí Israel aents aidauk shiig senchi buutuidau.   <span class="verse" id="V5">5&#160;</span>Nuadui nunú nugka daajin Boquim<a href="#FN1" class="notemark">*<span class="popup">“Boquim” tawa nunak hebreo chichamnumak “buutbau” taku tawai.</span></a> adaikau ainawai. Tuja nuwi kuntinun maawag apeenak Tuke Pujuun emematiajui.   </div><div class='s'>Josué jakamu </div> <div class='p'> <span class="verse" id="V6">6&#160;</span>Nuna Josué tusa inagnakmatai, Israel aents aidau maki makichik ditá nugken waketjajui.   <span class="verse" id="V7">7&#160;</span>Tuja Josué pujusmataig Israel aents aidauk ima Tuke Pujuunak umijujaku ainawai. Nuigtushkam Israel aentsu apuji múun aidau Tuke Pujuu ditan yayaak kuashat dutikauwa nuna wainajaku aidau batsamsamtaishkam, ima Apajuínak umijujaku ainawai.   </div><div class='p'> <span class="verse" id="V8">8&#160;</span>Tuja Josuék ciento diez mijan ejeyi pujus jakauwai.   <span class="verse" id="V9">9&#160;</span>Nunik jakamtai, muja Gaash tutainum, Efraígka nugken niina nugke Timnat-Sérah tutai awa, nuwi ukusajui.   <span class="verse" id="V10">10&#160;</span>Tuja Josuéjai betek batsamajaku aina dushakam múun waigkag jinawajui. Nunú jinawaju ai batsamas akiinkau aidauk Tuke Pujuunak dekajakchau ainawai. Tuja Apajuí ditan ayamjak wainchatai aidaun kuashat iwainajua nunakesh dekachaju ainawai.   </div><div class='s'>Israel aents aidau Apajuí ememattan idaisagbau </div> <div class='p'> <span class="verse" id="V11">11&#160;</span>Israel aents aidaun uchiji aidauk Tuke Pujuu diismak shiig pegkegchaun takajaku ainawai. Nuniau asag wainka apajuímtai Baal aajakua nuna emematujaku ainawai.   <span class="verse" id="V12">12&#160;</span>Nuninak ditá muunji aidau Egipto nugkanum batsatun Tuke Pujuu jiijua nunak kajimatki idaisajui. Nuninak nuwiya aentsu apajuímtai aidaun emematuidau. Nuniagtai Tuke Pujuu ditan senchi kajegkauwai.   <span class="verse" id="V13">13&#160;</span>Aatus Israel aents aidauk Baal, Astartéjai dakumka najanamu aidaun emematuinak Apajuí ememattanak kajimatki idaisajui.   </div><div class='p'> <span class="verse" id="V14">14&#160;</span>Nuadui Tuke Pujuu Israel aents aidaun kajejuk dita wajiji aidaun shiwag aidau kasajug yajutkatnume tusa idaisauwai. Nuigtushkam Israel aents aidau batsatbaunum nuna yantamen ditá shiwaaji aidau batsata nunú jetekag depetuk amuktinme tusa idaisauwai. Nuadui Israel aents aidauk ayamjumamainchau wajasui.   <span class="verse" id="V15">15&#160;</span>Tuja maaniawagtatus shimiagtaish, Tuke Pujuu ditanak yaijakchauwai. Dutika yayachbau asag maaninakush depetmajakchau ainawai, Apajuí tibaunak imatiksag.  </div><div class='p'>Tuke Pujuu ditanak maaninakush kakaag iikmamainchau awajsauwai,   <span class="verse" id="V16">16&#160;</span>nuna dutikakush Israel aents aidaun kasajuidaun ayamjuktinun apu chichama epegkin aidaun adaitujui.   <span class="verse" id="V17">17&#160;</span>Tujash Israel aents aidauk apu chichama epegkin aidau adaijamunash umigkachaju ainawai. Nunidau asag Apajuínak umigtsuk tikich wainka apajuímtai aidaun emematujaku ainawai. Untsu ditá muunji aajaku aina duka Apajuí chichamen umijujaku ainawai. Tujash ditak Tuke Pujuu chichame umigtanak dakitug idaisau ainawai.   </div><div class='p'> <span class="verse" id="V18">18&#160;</span>Tuke Pujuu apu chichama epegkin atinun adaikag tuké yaijakui. Nunú apu aidau batsamsamtaig, Israel aents aidaunak ditá shiwaaji waitkagtaish Tuke Pujuu ayamjujakui, wagki waituinak chichainamun antuju asa.   <span class="verse" id="V19">19&#160;</span>Untsu nunú apu adaikamu aidau jakamtaig, ataktushkam nunisag Apajuí ememattan kajimatkiag wainka apajuímtai aidaun emematujaku ainawai. Ditak yaunchuk ditá apachji aajaku aina nuna nagkaesau pegkegchau aajaku ainawai. Nunidau asag aents antakchaujai betek ima pegkegchaunak takajaku ainawai.   <span class="verse" id="V20">20&#160;</span>Nuadui Tuke Pujuu ditan kajejuk chichajak:  </div><div class='p'>“Juju aents aina juka wi yaunchuk ditá apachji aidaujai chichaman umikuitag nunak uminatsui. Nunidau asag minak umigtuinatsui.   <span class="verse" id="V21">21&#160;</span>Nuadui juju nugkanmaya aents aidaun Josué jiija utsag emau nii jak ukukbau batsata nunak wishakam jiignuk utsagchattajai”, tiuwai.   <span class="verse" id="V22">22&#160;</span>Nuna tiuwa nunak: “Juna antukajash yaunchuk ditá muunji aidau Tuke Pujuun emematujaku aina nunisag ditash Tuke Pujuun emematchajaintash tusa dekapsatatus”, tiuwai.   </div><div class='p'> <span class="verse" id="V23">23&#160;</span>Nuna tau asa nuwiya aents aidaun Josué eke jiigchauwa nunak Tuke Pujuushkam jiigchauwai, ayatak idaisauwai batsamsatnume tusa.   </div><ul class='tnav'>
<li><a href='index.htm'>Jueces</a></li>
<li><a href='JOS24.htm'>&lt;</a></li>
<li><a href='JDG.htm'>2</a></li>
<li><a href='JDG04.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V5">2:5</a>
<span class="ft">“Boquim” tawa nunak hebreo chichamnumak “buutbau” taku tawai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
