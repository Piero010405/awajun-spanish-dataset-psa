<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 1 Samuel 14</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/1SA14.htm" />
</head>
<body>
<ul class='tnav'>
<li><a href='index.htm'>1 Samuel</a></li>
<li><a href='1SA13.htm'>&lt;</a></li>
<li><a href='1SA.htm'>14</a></li>
<li><a href='1SA15.htm'>&gt;</a></li>
</ul>
<div class="main">
 
<div class='chapterlabel' id="V0"> 14</div><div class='s'>Jonatán filisteo aidaun depetkamu </div> <div class='p'> <span class="verse" id="V1">1&#160;</span>Makichik tsawantai Saúla uchiji Jonatán nii maaniaku jutaijin niina kumpaji takujus wekagajakua nuna chichajak:  </div><div class='p'>“Namak katitka suntag filisteo aidau batsata nunú jetekmi”, tiuwai. Tusa weakush niina apajinak ujakchauwai.   <span class="verse" id="V2">2&#160;</span>Niina apaji Saúlak Gabaanum yaakat Migrón aajakua nuwi munchi ayaunum nuna wakentin niina suntaji seiscientos aidaujai batsatai nunikui.   <span class="verse" id="V3">3&#160;</span>Tuja makichik sacerdote yaakat Silónum pujus Tuke Pujuun umijujakua dushakam Saúljai pujau. Nuna daajig Ahías aajakui. Nunú sacerdote nugkutai lino apagbau efod tutain takujakui. Tuja Ahíasak Icabotan yachi Ahitub aajakua nuna uchiji aajakui. Untsu niina apachjig Elí uchiji Finees aajakui.  </div><div class='p'>Tikich Israel aents aidaushkam Jonatán niina kumpajijai webaunak dekachaju ainawai.   <span class="verse" id="V4">4&#160;</span>Jonatágkak niina kumpajijai filisteo aidau batsatbaunum jegatatus wedau. Dita shimamunmanini jimag kaya múun Bosés daagtin Senéjai aajakui.   <span class="verse" id="V5">5&#160;</span>Tikichia nunú nujinmanini yaakat Micmasjai niniaku aajakui. Untsu tikichia nunú tsumunmanini yaakat Guibeájai niniaku aajakui.   <span class="verse" id="V6">6&#160;</span>Nuwi wesag Jonatán niina kumpajin, chichajak:  </div><div class='p'>“Weajai au nagkaiki atú amainia awi aents pegkegchaun takau aidau batsata nunú jegajua Tuke Pujuu yaimpasmatai maaniami, wagki kuashat akuish, nuniachkuish ujumchik akuish, iik Tuke Pujuu yaimpasmatai depetmainaitji”, tau.   </div><div class='p'> <span class="verse" id="V7">7&#160;</span>Tusa tutai niina kumpaji ayaak:  </div><div class='p'>“Ayu, ame anentaimam duka betek umikta. Wika ame tujutbaun umiktasa wekaejai”, tiuwai.   </div><div class='p'> <span class="verse" id="V8">8&#160;</span>Timatai Jonatán niina chichajak:  </div><div class='p'>“Weajai atú amainia awi filisteo aidau batsata nunú jegajua wantintukmi.   <span class="verse" id="V9">9&#160;</span>Dutika wantintuka ajin dita chichainak: ‘Anuig wajastajum, nuniagmin ii kaunawagmi’ tuinakuig wejutsuk nuwig wajasa dakasmi.   <span class="verse" id="V10">10&#160;</span>Untsu ‘wakatajum’ tujamkuig wajukmi. Nuni dekaattaji Tuke Pujuu ditan depetkatnume tusa tujabau”, tiuwai.   </div><div class='p'> <span class="verse" id="V11">11&#160;</span>Nuadui mai juwakiag filisteo aidau batsatbaunum jegantag wantintukajui. Nuniagtai ditan wainak chichainak: “Nijah, au hebreo aents aidau waanum uumak batsatu jiinjajana”, tuidau.   </div><div class='p'> <span class="verse" id="V12">12&#160;</span>Tusa tuinai aents aidau Jonatán niina kumpajijai wajattaman untsuinak: “¡Juwi wakatajum, nunikagmin wajuk maanitaimpaita nuna jintintuatjime!”, tuidau.  </div><div class='p'>Tusa tiagtai Jonatán niina kumpajin chichajak: “Wi emka weakui mina ukujui minita, auk Tuke Pujuu iina amase, depetuk amuktinme tusa”, tiuwai.   <span class="verse" id="V13">13&#160;</span>Nuna tusa Jonatágkak nunú kayanum achimki, achimki, niina kumpajijai mai wakauwai. Nunik waka suntag filisteo aidaunak achika nagki nagkima ajiau. Dutiktai niina kumpaji patagas wegak nuna iju iju kajeau.   <span class="verse" id="V14">14&#160;</span>Dutika yama nagkamchak Jonatán niina kumpajijai jetekajua nuaduik juu tamawaik veinte aentsun kajegkajui.   </div><div class='p'> <span class="verse" id="V15">15&#160;</span>Nuna antukag suntag filisteo aidau aaknum batsatuk tuja suntag ujumak maanitan yacha eemak shimin aidaushkam senchi ishamkajui. Tuja nuigtushkam nugka senchi uujak filisteo aidaunak shiig senchi uwakauwai.   </div><div class='p'> <span class="verse" id="V16">16&#160;</span>Nuna ishamkag wakan wajasag pisainak pachimdagaidau. Imanidaun Saúla suntaji yaakta kuitamin aidau Benjamígka nugken Guibeánum pujuidau wainkajui.   <span class="verse" id="V17">17&#160;</span>Imaniagtai suntag niijai yujaun Saúl chichajak: “Ashí diistajum betekash batsatag nunú dekaami”, tau.  </div><div class='p'>Tusa tiajam, ashí diikma Jonatán niina kumpajijai megkaekauwai.   <span class="verse" id="V18">18&#160;</span>Nunikmatai Saúl Ahíasan chichajak: “Chicham umiktinun Apajuí amasbau egketa nunú arca<a href="#FN1" class="notemark">*<span class="popup">Juju chicham “arca” tawa duka tikich versiónnumak “efod” tawai.</span></a> itaata”, tiuwai. Nunak tiuwai wagki chicham umiktinuk tikich yantamnum au asamtai.   <span class="verse" id="V19">19&#160;</span>Tusa Saúl sacerdote Ahíasjai eke chichaak wajai, filisteo aidauk aan nagkaemas waugtukag pachimdagainak senchi chajuatuinau. Imaniagtai Saúl Ahíasan chichajak: “Dekas arcak itawaipa”, tiuwai.   </div><div class='p'> <span class="verse" id="V20">20&#160;</span>Tusa ukuak Saúlak niina suntaji aidaujai ijunjauwai filisteo aidaujai maaniatatus. Nunik diikma filisteo aidauk shiwagtsukaita tusa dita ditak pempeentunikiag maanidaun wainkauwai.   <span class="verse" id="V21">21&#160;</span>Nuniagtai untsu hebreo aidau yaunchuk nagkamas filisteo inatai batsamin aidaushkam Israel aents aidaujai maaniatajum tima uminas batsatiatak, jiinag ukukiag Israel aents aidau Saúljai, Jonatágjai aatus ijunag batsatbaunum nuwi ditajai ijunjajui.   <span class="verse" id="V22">22&#160;</span>Tuja tikich Israel aents ishamkagtuinak Efraígka nugken uumkaju aidaunashkam, filisteo aidau pisainawai tabaun antukag ditashkam jiinag maaniawagtatus pataetukajui.   <span class="verse" id="V23">23&#160;</span>Nunik pataetukag mai mainakua Bet-avén jegawajui. Aatus nunú tsawantin Tuke Pujuu Israel aents aidaun ayamjuk agkanmitkauwai.   </div><div class='s'>Maaniamu nagkaantsaig suntag yutain yuwauk mantamnati tusa Saúl tibau </div> <div class='p'> <span class="verse" id="V24">24&#160;</span>Israel aents aidauk yujumkan yutsuk maaniawaju asag, shiig senchi pimpikiajui. Nunak Saúl chichaak: “Shiwag aidau eke depeteatsjinig, yutain yuwauk mantamnati” tusa chichaman umiku asamtai, nuna umiinak nunikajui.   </div><div class='p'> <span class="verse" id="V25">25&#160;</span>Tujash nunú tsawantin aents aidau maaninak yujasag dapa ayaunum jegantajui.   <span class="verse" id="V26">26&#160;</span>Nunik ikam akumak diikma dapa yumiji shiig kuashat ayaun wainkajui. Dutika wainkajash piipichinakesh dukachajui, wagki nuna nuniauk mantamnati tibau asamtai, nuna ishamainau asag.   <span class="verse" id="V27">27&#160;</span>Untsu Jonatágkak niina apaji chicham umiamun dekachu asa, numi takakbauwai nuna titijin, dapa yumiji saegun antig dukauwai. Dutika pimpiki wekaebaun ichichmamjauwai.   </div><div class='p'> <span class="verse" id="V28">28&#160;</span>Nunikmatai suntag aidaunmaya makichik niina chichajak:  </div><div class='p'>“Amina apa chichama umiak: ‘Makichik aentskesh juju tsawanta duwi yutain yuwauk mantamnati’ tiu asamtai, iik senchi pimpikiatku makichik yutaigkesh yuwatsji”, tiuwai.   </div><div class='p'> <span class="verse" id="V29">29&#160;</span>Tusa tutai Jonatán chichaak:  </div><div class='p'>“Mina apag chichaman umika nunak tumainchaun tine. Wika dapa yumijin dukaan pimpiki wekaebaujun ichichmamjajai.   <span class="verse" id="V30">30&#160;</span>Tuja tikich Israel aents aidaush iina shiwaaji aidau depetka, yutai atankimua nuna yuwawajag, ditash aan nagkaemas senchigtin wemain wajakaje. ¡Nunikagmatai filisteo aidauk wamak amumain awajkaji!” tiuwai.   </div><div class='p'> <span class="verse" id="V31">31&#160;</span>Tuja Israel aents aidauk nunú tsawantin filisteo aidaunak, yaakat Micmas nagkamas mai mainakua yaakat Aialón ejegawajui.  </div><div class='p'>Tujash Israel aents aidauk shiig senchi pimpikiajui.   <span class="verse" id="V32">32&#160;</span>Imanik pimpikiaju asag, yapajuinak uwig aidau, baka aidau, toro tsakat aidau, filisteo yajutkamu aidaun maawag neje numpemtin uduunak yuwawajui.   <span class="verse" id="V33">33&#160;</span>Nuna nuniagtai nuwiya makichik Saúlan jegajua chichajak:  </div><div class='p'>“Tuke Pujuu: Neje numpemtin yuwawaigpajum, tusa tujamiuwa nuna umitsuk, neje uduun numpejai yuwinak tunamainawai”, tau. Tusa ujakam Saúl chichaak: “¡Atumek Apajuí tujabauwa duka umitsuk intimjukiugme! Nuniku asajum kaya múun jukijum juwi itagtuatajum”, tiuwai.   <span class="verse" id="V34">34&#160;</span>Nuna tusa, tikich Israel aents aina dushakam ashí ujaktajum: “Maki makichik toron, nuniachkush uwijan itaatnume. Dutikawag juju kaya múun puja juwi patai maatnume, dutikam nuna numpe saeki utsankamtai, duwi shiig numpe atsaun yuwatnume. Nuna nuninak tunamagchagtatui”, tiuwai.  </div><div class='p'>Tusa tima nunú kashia duik maki makichik toro jukiag kaya múun pujamunum ejegawag, nuwi pataidiag maawajui.   <span class="verse" id="V35">35&#160;</span>Dutikawagmatai Saúl kuntin maa patasa apeaku Apajuí ememattinun makichkish najanchauwaitak najanauwai.   <span class="verse" id="V36">36&#160;</span>Nuna dutika Israel aents aidaun Saúl chichajak:  </div><div class='p'>“Filisteo aidau kashi jeteka mai mainakua tsawampaku ashí amukmi”, tau.  </div><div class='p'>Tusa tutai dita aimainak:  </div><div class='p'>“Ame wakegamua duka imanisag uminkati”, tuidau.  </div><div class='p'>Tusa tiagtai sacerdote chichaak:  </div><div class='p'>“Tujash dekatkauk Apajuí iniasmi”, tau.   </div><div class='p'> <span class="verse" id="V37">37&#160;</span>Tusa timatai Saúl Apajuín iniak:  </div><div class='p'>“¿Filisteo aidaunash jetemainkaitag? ¿Tuja filisteo aidaun amuktinme tusamesh yaijatkattamek?” tau. Tusa tamash Tuke Pujuuk nunú tsawantinig aikchauwai.   <span class="verse" id="V38">38&#160;</span>Dutikam Saúl suntaja apuji aidaun chichajak:  </div><div class='p'>“Apajuí mina aigkacha nunash ya pegkegchau takamsamunmak ankae nunú ejetajum”, tiuwai.   <span class="verse" id="V39">39&#160;</span>Nuna tusa: “Tuke Pujuu Israel aents aidaun ayamjina nuna daajin uminkatnun tajai: ¡Mina uchig Jonatán pegkegchaun takasu akushkam mantamnattawai!” tiuwai.  </div><div class='p'>Tutai suntag aidauk makichkish aimkachajui.   <span class="verse" id="V40">40&#160;</span>Nuadui Saúl Israel aents aidaun chichajak:  </div><div class='p'>“Kaunajum juwi ijunjatajum, nuniagmin wi mina uchig Jonatágjai atú yantam wajastajai”, tiuwai.  </div><div class='p'>Tusa tutai suntag aidau chichainak:  </div><div class='p'>“Ame tame nunisag uminkati”, tuidau.   </div><div class='p'> <span class="verse" id="V41">41&#160;</span>Tusa tiagmatai Saúl senchi untsumak Tuke Pujuun aujak: “Israel aents aidaun Apajuíjiyah, ¿wagka amina inakem segapamush yamaish aikchaume? Mina pegkegchaug, nuniachkush mina uchig Jonatágka pegkegchauji akug Urim jiinkittawai, untsu Israel aents aidaun pegkegchauji ataik Tumim jiinkittawai”, tiuwai.  </div><div class='p'>Dutika dekam Jonatágka daaji Saúldaujai jiinkiuwai. Nunikmatai Israel aents aidauk agkan utugchatjinchau juwakajui.   </div><div class='p'> <span class="verse" id="V42">42&#160;</span>Nunikmatai Saúl chichaak:  </div><div class='p'>“Mina uchig Jonatán wijai dekapsatajum, yana daajig jiinkit”, tiuwai.  </div><div class='p'>Dutika dekapeam Jonatágka daaji jiinkiuwai.   <span class="verse" id="V43">43&#160;</span>Nunikmatai Saúl Joinatágkan chichajak:  </div><div class='p'>“Amesh waji dutikamume nunú ujatkata” tiuwai.  </div><div class='p'>Tusa tama Jonatán chichaak:  </div><div class='p'>“Ima dapa yumijinak numi takakbau titijin antigka jukin dukamjai. ¿Tujash nunú dutikamuikik mantamnattag?” tau.   </div><div class='p'> <span class="verse" id="V44">44&#160;</span>Tutai Saúl untsumak:  </div><div class='p'>“¡Jonatágkah, ame mantamnashtaik Apajuí mina mantuati!” tau.   </div><div class='p'> <span class="verse" id="V45">45&#160;</span>Tutai Israel aents aidau Saúlan chichajuinak:  </div><div class='p'>“Jonatán iina ayamjutpak filisteo aidaujai maania depetmaka nuniaush ¿wagkag mantamnati? Apajuí Tuke Pujuuwa nuna daajin makichik niina intashigkesh ukuiniakag nugkag iyagchattawai, wagki Apajuí yayasam depetmaku asamtai”, tiajui.  </div><div class='p'>Aatus Israel aents aidau Jonatán mantamnamainun ayamjukajui.   </div><div class='p'> <span class="verse" id="V46">46&#160;</span>Tuja Saúlchakam filisteo aidaujai maanitnak idaisauwai. Dutikam filisteo aidauk ditá nugken waketjauwai.   </div><div class='p'> <span class="verse" id="V47">47&#160;</span>Aatus depetmak Saúl Israel aents aidaun apuji wajas inamjauwai. Tuja Israel aents aidau nugken ditá shiwaaji Moab aents aidau, Amón aents aidau, Edom aents aidaunash ayamjuk agkanmitkauwai. Tuja Sobá nugka apujinash, filisteo aidaun aatus ashí depetkauwai. Saúl niina suntaji aidaujai shiwajan jeteakug tuke depetmajakui.   <span class="verse" id="V48">48&#160;</span>Niina suntaji aidaujai ijunag maania Amalec aents aidaun depetuk ijinauwai. Dutika Israel aents aidaun kasajuinak waitkaidaun agkanmitkauwai.   </div><div class='p'> <span class="verse" id="V49">49&#160;</span>Saúla uchiji aidauk: Jonatán, Ishví, Malquisúa aatus aajakui. Tuja niina nawanji iwai aajakui Merab, untsu Mical aajakui ekeu.   <span class="verse" id="V50">50&#160;</span>Saúla nuweg Ahinóam Ahimaasa nawanji aajakui. Tuja niina suntaji aidaun apujig Abner niina apaji yachi Neran uchiji aajakui.   <span class="verse" id="V51">51&#160;</span>Saúla apaji Quish aajakua duka Abneran apaji Ner aajakua nujai Abielan uchiji aajakui.   </div><div class='p'> <span class="verse" id="V52">52&#160;</span>Saúl apu wajas pujusua nuaduik, Israel aents aidauk filisteo aidaujai shiig senchi maaniau ainawai. Nuadui Saúlak suntag maanitan yacha aidaun etegkeg yajuak ijumag uminas pujujakui.   </div><ul class='tnav'>
<li><a href='index.htm'>1 Samuel</a></li>
<li><a href='1SA13.htm'>&lt;</a></li>
<li><a href='1SA.htm'>14</a></li>
<li><a href='1SA15.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V18">14:18</a>
<span class="ft">Juju chicham “arca” tawa duka tikich versiónnumak “efod” tawai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
