<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Isaías 52</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ISA52.htm" />
</head>
<body>
<ul class='tnav'>
<li><a href='index.htm'>Isaías</a></li>
<li><a href='ISA50.htm'>&lt;</a></li>
<li><a href='ISA.htm'>52</a></li>
<li><a href='ISA53.htm'>&gt;</a></li>
</ul>
<div class="main">
 
<div class='chapterlabel' id="V0"> 52</div><div class='s'>Jerusalégnumia aents aidaunak agkanmitkattajai tusa Apajuí tibau </div> <div class='q'> <span class="verse" id="V1">1&#160;</span>Jerusalégnumia aidautijum aneaku niimkau pujustajum,  </div><div class='q'>Jerusalén yaakat pegkegma nuwi batsatutigmek wajiu wajastajum,  </div><div class='q'>nuniakjum shiig iwagmamkatajum,  </div><div class='q'>wagki Apajuín umigchau aents pegkegchau aina duka  </div><div class='q'>ataktu awagkig atumnak jetepakchagtatui.   </div><div class='q'> <span class="verse" id="V2">2&#160;</span>Jerusalégnumia aidautijum  </div><div class='q'>nugká pushugkajum batsatjum duka,  </div><div class='q'>datsaamtsuk wajakjum jáanchjum pegakjum yantsaptuktajum,  </div><div class='q'>nunikjum apu niina inamtaijin ekemaina numamtuk ekemsatajum.  </div><div class='q'>Tuja datsauch aidautigmesh, achija yajuakam  </div><div class='q'>batsabaijum nunisjumek yamaikish batsamtsuk,  </div><div class='q'>agkanmagatajum.   </div><div class='b'> &#160; </div> <div class='q'> <span class="verse" id="V3">3&#160;</span>Tuja Apajuí chichaak:  </div><div class='q'>“Atumin achipag yajupakajua nunak minak akigkachu ainawai.  </div><div class='q'>Nuadui wishakam atumin awakeaknuk makichkish akikmakchattajai.   </div><div class='q'> <span class="verse" id="V4">4&#160;</span>Yaunchuk mina aentsug aidau Egipto nugkanum shiyakag  </div><div class='q'>nugkenchau inaku waitkatai batsamajaku ainawai.  </div><div class='q'>Tuja tikich tsawantinchakam makichkish  </div><div class='q'>utugchatji atsujunak asirianmaya aents aidau  </div><div class='q'>senchi waitkasaju ainawai.   </div><div class='q'> <span class="verse" id="V5">5&#160;</span>Tujash yamaish ¿wagka imatikash waitkainawah?  </div><div class='q'>Mina aentsug aina nunak utugchatji atsujunak  </div><div class='q'>Babilonia nugkanum yajuakaje.  </div><div class='q'>Dutikawag nuna apuji aidau waitkainak  </div><div class='q'>ememas chichainak kashi kashinig kajemtijuinawai.   </div><div class='q'> <span class="verse" id="V6">6&#160;</span>Tujash tsawan jegattawai,  </div><div class='q'>mina aentsug aidau mina shiig waitkagtina nunú.  </div><div class='q'>Nunik waitkag adeajagtinai, wi ditan chichagkun:  </div><div class='q'>‘Witjai apunuk’ tiuwaitag nuna”, tiuwai Apajuí.   </div><div class='q'> <span class="verse" id="V7">7&#160;</span>Aents mujanmaya akaiki wekagas yamajam chichaman  </div><div class='q'>agkanmaetan uwemtajai pachis etsejak wekagas,  </div><div class='q'>Jerusalégnumia aents aidaun chichajak:  </div><div class='q'>“Atumin Apajuíjiyai dekas apuk”,  </div><div class='q'>tusa etseja duka shiig anentam auwai.   </div><div class='q'> <span class="verse" id="V8">8&#160;</span>Atumi suntajum jinta niimin aidau  </div><div class='q'>Tuke Pujuu Jerusalégnum wakitki midaun wainkag  </div><div class='q'>shiig aneenak untsumaina nunú ¡antuktajum!   </div><div class='b'> &#160; </div> <div class='q'> <span class="verse" id="V9">9&#160;</span>¡Jerusalégnumia aidauwah,  </div><div class='q'>Tuke Pujuu niina aentsji aidaun wait anentug  </div><div class='q'>Jerusalégnashkam agkanmitka duwi  </div><div class='q'>nii eme anentsajum kantamtai shiig aneasjum  </div><div class='q'>senchi kantamatajum!   </div><div class='q'> <span class="verse" id="V10">10&#160;</span>Ashí aents tikich nugkanmaya aidaush  </div><div class='q'>wainainamunum Tuke Pujuu niina senchijin iwainake.  </div><div class='q'>Tuja Apajuí iina uwemtijamja nunak ashí nugkanum dekawagtinai.   </div><div class='q'> <span class="verse" id="V11">11&#160;</span>¡Babilonia nugkanum batsatjum duka  </div><div class='q'>jiinjajum ukuktajum!  </div><div class='q'>¡Tuja Tuke Pujuu jeen takastin waji aidau  </div><div class='q'>ikaunmatnutigmek kuitamamkatajum,  </div><div class='q'>pegkegchau takasaigpa!   </div><div class='q'> <span class="verse" id="V12">12&#160;</span>Tujash wainkajum waugtukaigpa,  </div><div class='q'>tuja uumkagmekesh tupikakigpa,  </div><div class='q'>atumi aintamuk atsawai.  </div><div class='q'>Tuke Pujuu, Israelan Apajuíjiya nunú atumnak  </div><div class='q'>kuitamjamainawai.   </div><div class='s'>Tuke Pujuun inakeg waitiakush nii yayasam depetmawai </div> <div class='q'> <span class="verse" id="V13">13&#160;</span>Mina inakjuk ashí depetmaktinai,  </div><div class='q'>nuadui tikich aidaun nagkaesau eme anentam atinai.   </div><div class='q'> <span class="verse" id="V14">14&#160;</span>Kuashat aents aidau niina yapin diigsag puyatkagtinai,  </div><div class='q'>wagki yapi emestujam aents niimtinchau  </div><div class='q'>wajasu asamtai.   </div><div class='q'> <span class="verse" id="V15">15&#160;</span>Tuja aents tikich nugkanmaya aidaushkam  </div><div class='q'>senchi puyatkagtinai.  </div><div class='q'>Tuja apu aidauk nuna wainkag makichkish chichakchagtinai,  </div><div class='q'>wagki nunak yaunchkesh antushtain antuinak,  </div><div class='q'>waintanashkam wainaidau asag.   </div><ul class='tnav'>
<li><a href='index.htm'>Isaías</a></li>
<li><a href='ISA50.htm'>&lt;</a></li>
<li><a href='ISA.htm'>52</a></li>
<li><a href='ISA53.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
