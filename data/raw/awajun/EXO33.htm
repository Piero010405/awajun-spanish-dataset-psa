<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Éxodo 33</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/EXO33.htm" />
</head>
<body>
<ul class='tnav'>
<li><a href='index.htm'>Éxodo</a></li>
<li><a href='EXO32.htm'>&lt;</a></li>
<li><a href='EXO.htm'>33</a></li>
<li><a href='EXO34.htm'>&gt;</a></li>
</ul>
<div class="main">
 
<div class='chapterlabel' id="V0"> 33</div><div class='s'>Wi nugka anagkuawaitjim nuwi wetajum tusa Tuke Pujuu Israel aents aidaun tibau </div> <div class='p'> <span class="verse" id="V1">1&#160;</span>Tuke Pujuu Moisésan chichajak:  </div><div class='p'>“Abrahaman, Isaakan, Jacopan uchiji wegantu aidaun nugka susatnaitjai tusan wi tiuwaitag nuwi Israel aents aidau Egipto nugkanum batsatu ame jiigmayum nunú yajuakam wetá.   <span class="verse" id="V2">2&#160;</span>Amina uyuntamsatnun mina aentsug nayaimpinmayan awemattajai. Tuja Canaán aents, amorreo aents, hitita aents, ferezeo aents, heveo aents, Jebús aents aidau Canaán nugkanum batsata nunak jiijan utsagtatjai.   <span class="verse" id="V3">3&#160;</span>¡Nuadui nugka pegkeg, ajakash shiig tsapaun amastatjim nuwi atumek wetajum!  </div><div class='p'>“Tujash wika atumnak uyuntsashtatjime wagki intimkiu ainajum duwi. Nuadui kuitamamkatajum jintá weagmin shiwag amupakainum”, tiuwai.   </div><div class='p'> <span class="verse" id="V4">4&#160;</span>Tusa Tuke Pujuu timatai nuna antukag, Israel aents aidauk wake besemag dekapenak iwagmamku patakumtai aidaunak patakumachaju ainawai. Tuja nugkutaiji aidaunash nugkugchaju ainawai.   <span class="verse" id="V5">5&#160;</span>Tuja Tuke Pujuu Moisésan chichajak:  </div><div class='p'>“Israel aents aidau juju ujakta: Atumek antakchau ainagme. Nunin asagmin wi atumjai ijutkau pujaknuk wamak ijinan utsaumainaitjime. Nuadui atum iwagmamku nugkutaijum, patakumtai aidaujai ajutjamaina duka yamaikiuch yajuaka ukuktajum. Dutikawagmin anentaimsatjai atumnash itugkatjimki nuna”, tiuwai.   <span class="verse" id="V6">6&#160;</span>Tusa tiajam ashí awimag ukukiaju asag, muja Horebnum nagkamas iwagmamku nugkutai aidaunak ataktuk nugkugchaju ainawai.   </div><div class='s'>Apajuíjai chichastasa waitai carpa aakmakbau </div> <div class='p'> <span class="verse" id="V7">7&#160;</span>Apajuí tibaun umiak Moisés carpan juki aents batsatbaun ukuki imau agkan Apajuíjai chichastasa waitain aakmakui. Dutika nuna adaikauwai “Apajuíjai igkunika chichatai”. Tuja makichik aents Tuke Pujuujai chichastatus wakegauk, nuwi waya Tuke Pujuun aujujakui.   </div><div class='p'> <span class="verse" id="V8">8&#160;</span>Nunú aaknum Moisés Apajuíjai chichastatus wetai, ashí aents aidauk maki makichik ditá aakji waitinum ijunas dii ijunaig, nunú aaknum Moisés waijakui.   <span class="verse" id="V9">9&#160;</span>Nunik wayamtai Tuke Pujuu niijai chichai yujagkim yakiya aaka waitijin wajantun au.   <span class="verse" id="V10">10&#160;</span>Nuna aents aidau wainainak, maki makichik dita Apajuín wajuk emamatin ainawa nunisag ditá aakjin waitinum tikishmajag pujujaku ainawai.   </div><div class='p'> <span class="verse" id="V11">11&#160;</span>Tuja nunú carpa aakmakbaunum Moisés wayamtai, Tuke Pujuu Moisésjai igkunia niina kumpajijai chichamaina imanis chichau. Nunik chichasmatai, Moisés Israel aents aidau batsatbaunum waketujakui. Untsu Nun aajakua nuna uchiji Josué Moisésa yain aajakua duka nunú aakan kuitamak jiintsuk nuwig pujujakui.   </div><div class='s'>Moisés Tuke Pujuun wantintugkata wainkatjame tusa segamu </div> <div class='p'> <span class="verse" id="V12">12&#160;</span>Moisés Tuke Pujuun chichajak:  </div><div class='p'>“Ame minak juju aents aina juju yajuakam emata tujutme. Tujutiatkum yaki minash atutkati duka eke tujuttsume. Nuniayatkum: ‘Aneajame, nuniau asan kajittsan anentaimtajame’ tujutmayume.   <span class="verse" id="V13">13&#160;</span>Nunú dekasketkuig wajina dutikatjai tusamea anentaime nunú ujatkata, wisha nuna dekaan dekas yaimpaktatuapi titajai. Ame etegkagtujuitme mina aentsug atinme tusam. Nuadui idaikagtutsuk uyunkagtusta”, tiuwai.   </div><div class='p'> <span class="verse" id="V14">14&#160;</span>Tusa tama Tuke Pujuu ayaak:  </div><div class='p'>“¡Wi aminak uyuntsattagme, dutikakun agkan uyumat aneakas pujusti tusan kuitamkattagme!” tiuwai.   </div><div class='p'> <span class="verse" id="V15">15&#160;</span>Tusa tama Moisés ayaak:  </div><div class='p'>“¡Ame uyunkagtuschatnaitkumek, wetajum tusamek tukagtipa!   <span class="verse" id="V16">16&#160;</span>¿Ame uyunkagtushtaish itusag tikich aents aidaush amina aentsjum aina nunash tuja minash dekas Apajuíyap kuitamua tusash tujamtinme? Ame uyunkagtau asamin, tikich aents aidau diismash dita nagkaesau agtatji”, tiuwai.   </div><div class='p'> <span class="verse" id="V17">17&#160;</span>Tusa tutai Tuke Pujuu Moisésan ayaak:  </div><div class='p'>“¡Aminak kajittsa anentaimtau asan, ame segatam nunak umiktatjai, tuja aminak shiig anentsan diyagme!” tiuwai.   </div><div class='p'> <span class="verse" id="V18">18&#160;</span>Tusa tama Moisés niina chichajak:  </div><div class='p'>“¡Untsu takumek dekas tikijuch paan wantintugkata!” tusa segauwai.   </div><div class='p'> <span class="verse" id="V19">19&#160;</span>Tutai Tuke Pujuu niina ayaak:  </div><div class='p'>“Wi ame wajamunum nagkaemaktatjai, nuniakui ame mina pegkegmajua nunú wainkamnum tusan. Nuniakun mina daag Tuke Pujuuwa nuna ujaktatjame. Wika yana wait anentasa wakegaja, nuna wait anennaitjai.   <span class="verse" id="V20">20&#160;</span>¡Tujash amek mina niimjuk wainkashtatme, mina waitkauk makichkish iwakuk pujumaitsui!” tiuwai.   </div><div class='p'> <span class="verse" id="V21">21&#160;</span>Tusa nuigtushkam chichaak:  </div><div class='p'>“Nijah, minai ayaumas buchig awa juwi wajaim wajasta.   <span class="verse" id="V22">22&#160;</span>Nuniamin wi aminí ayaumsan nagkaemakun aminak buchig waanum egkeattagme. Dutikakun mina uwejui jiimin ejatkan nagkaemaktatjai.   <span class="verse" id="V23">23&#160;</span>Nunikan mina uwejun jukittajai, dutikamtai ima mina tuntupjuk wainkattame. Tujash mina niimjuk wainkashtatme”, tiuwai.   </div><ul class='tnav'>
<li><a href='index.htm'>Éxodo</a></li>
<li><a href='EXO32.htm'>&lt;</a></li>
<li><a href='EXO.htm'>33</a></li>
<li><a href='EXO34.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
