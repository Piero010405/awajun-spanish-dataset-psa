<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Job 39</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JOB39.htm" />
</head>
<body>
<ul class='tnav'>
<li><a href='index.htm'>Job</a></li>
<li><a href='JOB38.htm'>&lt;</a></li>
<li><a href='JOB.htm'>39</a></li>
<li><a href='JOB40.htm'>&gt;</a></li>
</ul>
<div class="main">
 
<div class='chapterlabel' id="V0"> 39</div><div class='q'> <span class="verse" id="V1">1&#160;</span>“¿Amesh dekamek cabra ikamia aina dusha  </div><div class='q'>ejapjukajash, wajupa asag petsajawa?  </div><div class='q'>Tuja ¿japa petsaidaush wainnukum?   </div><div class='q'> <span class="verse" id="V2">2&#160;</span>¡Amek wajupa nantu asag  </div><div class='q'>petsajawa duka dekatsme!   </div><div class='q'> <span class="verse" id="V3">3&#160;</span>Japak petsaktinji tsawan jegajim,  </div><div class='q'>uchijin najaimakug  </div><div class='q'>nugká tepes petsauwai.   </div><div class='q'> <span class="verse" id="V4">4&#160;</span>Dutika petsakam chichiag  </div><div class='q'>ikam pujus muumpawai.  </div><div class='q'>Nunik dukujin ukuak  </div><div class='q'>kanaka yaja wenawai,  </div><div class='q'>nunika ataktu wakitkig dukujinig tainatsui.   </div><div class='b'> &#160; </div> <div class='q'> <span class="verse" id="V5">5&#160;</span>“¿Ya burro ikamia aina nunash  </div><div class='q'>waitkaschamu agtinme tusash tiuwaita?  </div><div class='q'>¿Ya ditanash agkan  </div><div class='q'>yujatnash susauwaita?   </div><div class='q'> <span class="verse" id="V6">6&#160;</span>Wi ditak uwegshunum,  </div><div class='q'>nuigtu nugka paka  </div><div class='q'>kachi tepaju asamtai,  </div><div class='q'>dupa tsapachu aina nuwi  </div><div class='q'>batsamsatnume tusan etegtuawaitjai.   </div><div class='q'> <span class="verse" id="V7">7&#160;</span>Tuja yaaktanmaya aidauk senchi pampainak dakitmain wajaidau asagmatai,  </div><div class='q'>nuna dakituinak atushat batsatui,  </div><div class='q'>nunidau asag aents aidau  </div><div class='q'>burro tagkumamu aidaun inainak  </div><div class='q'>jiyainamunashkam antuinatsui.   </div><div class='q'> <span class="verse" id="V8">8&#160;</span>Nunik batsamas dita yuwatnujin  </div><div class='q'>dupan egainak mujanum yujainawai.   </div><div class='b'> &#160; </div> <div class='q'> <span class="verse" id="V9">9&#160;</span>“¡Amek toro ikamia aina nunuwap  </div><div class='q'>wi takatai yainkag, kiitai  </div><div class='q'>mina tagkuju batsamtain  </div><div class='q'>kajigkagtatua tusamek tumaitsume!   </div><div class='q'> <span class="verse" id="V10">10&#160;</span>¡Tuja nugka pukugti tusamek  </div><div class='q'>jigkaja emetuamek waitkamaitsume!  </div><div class='q'>¡Nuigtush nugka pukugbaun  </div><div class='q'>tsaikti tusamesh tumaitsume!   </div><div class='q'> <span class="verse" id="V11">11&#160;</span>¡Nunú senchigtin ainakuishkam,  </div><div class='q'>amek dita takagtustinme  </div><div class='q'>tusamek ditakek idaimaitsume!   </div><div class='q'> <span class="verse" id="V12">12&#160;</span>¡Ame ajakmamu aina  </div><div class='q'>nunak ditaap juuka  </div><div class='q'>ikaunma ijumjutjattawa  </div><div class='q'>tusamek tumaitsume!   </div><div class='b'> &#160; </div> <div class='q'> <span class="verse" id="V13">13&#160;</span>“Avestruzak shiig aneak,  </div><div class='q'>nanapen awagtumawai,  </div><div class='q'>tujash avestruzak shiijak awajkagtuchui.   </div><div class='q'> <span class="verse" id="V14">14&#160;</span>Tuja avestruzak kamatkan tai,  </div><div class='q'>nuwi petsaka etsa sukuam, nimpak takiagti tusa pachitsuk idainai.   </div><div class='q'> <span class="verse" id="V15">15&#160;</span>Tuja niig makichik aentskesh,  </div><div class='q'>nuniachkush kuntinkesh dajag  </div><div class='q'>tsaikchaintash tusag anentaimtsui.   </div><div class='q'> <span class="verse" id="V16">16&#160;</span>Avestruzak uchijinash  </div><div class='q'>niina uchijichu itugmaina  </div><div class='q'>numamtuk awagnai,  </div><div class='q'>tuja megkaekachaintash  </div><div class='q'>tusagkesh puyatjuchui.   </div><div class='q'> <span class="verse" id="V17">17&#160;</span>Nunak nuniawai, wagki  </div><div class='q'>wi unuimatan susachuitag nuadui,  </div><div class='q'>tuja shiig jintiaja  </div><div class='q'>anentaimtanashkam susachuitjai.   </div><div class='q'> <span class="verse" id="V18">18&#160;</span>Untsu nantaki tupikakug caballo aidaunak  </div><div class='q'>aents nuwi entsatkau aidaujaí  </div><div class='q'>juwiachu asamtai dushikiawai,  </div><div class='q'>wagki nii ima senchi tupikau asa.   </div><div class='b'> &#160; </div> <div class='q'> <span class="verse" id="V19">19&#160;</span>“¿Amekaitam caballo  </div><div class='q'>aidau senchimtikaum?  </div><div class='q'>tuja ¿amekaitam caballo kuntujen  </div><div class='q'>intash tumain pegkeg  </div><div class='q'>ajuwama nunú najatuaum?   </div><div class='q'> <span class="verse" id="V20">20&#160;</span>¿Manchi tsekegama imanik tsekeak,  </div><div class='q'>senchi mayatak aentsun uwakna  </div><div class='q'>nunú ameka dutikam?   </div><div class='q'> <span class="verse" id="V21">21&#160;</span>Caballo aidauk maaniatasa ijumjamak  </div><div class='q'>sapigmakas ejapkabiag,  </div><div class='q'>aents niini entsatkau  </div><div class='q'>aidau shiwagjai igkunia  </div><div class='q'>maaniati tusa tupikauwame.   </div><div class='q'> <span class="verse" id="V22">22&#160;</span>Tuja suntag aidau maanitain yajuakag uminas ijunun wainkush,  </div><div class='q'>ishamtsuk tupikatki jetegame.   </div><div class='q'> <span class="verse" id="V23">23&#160;</span>Tuja suntag aidau flecha chimpia jutain  </div><div class='q'>caballo aenskam tupikainak  </div><div class='q'>tatagtutaish, ishamchauwai.  </div><div class='q'>Tuja nagki aidau, flecha aidau akenbau  </div><div class='q'>winchantutaish, ishamchauwai.   </div><div class='q'> <span class="verse" id="V24">24&#160;</span>Maaniatatus uwija kachujin umpuiniagtaish,  </div><div class='q'>caballo aidauk jasa ijunmainchau dekapenak,  </div><div class='q'>tupikatiagtai, suntag nuwi entsatkau aidaushkam  </div><div class='q'>kakajus emetmainchau dekapajame.   </div><div class='q'> <span class="verse" id="V25">25&#160;</span>Maaniatnume tusa  </div><div class='q'>uwija kachuji umpuamun  </div><div class='q'>caballo aidau antuinakug,  </div><div class='q'>aentsjai betek pampauwame,  </div><div class='q'>tuja atushat ijuntsag  </div><div class='q'>maaniamu ataik dekapeajame.  </div><div class='q'>Tuja suntaja apuji aidau  </div><div class='q'>dita suntajin chichajuinamunak,  </div><div class='q'>suntag aidau pampaidaujai  </div><div class='q'>atushat wajasag antinai.   </div><div class='b'> &#160; </div> <div class='q'> <span class="verse" id="V26">26&#160;</span>“Tuja pinchu aidau  </div><div class='q'>yakí nanaak yujas  </div><div class='q'>etsa minitaiya nuni yuja nunú  </div><div class='q'>¿ameka amina yachagmin  </div><div class='q'>nuniktinme tusam tiuwaitam?   </div><div class='q'> <span class="verse" id="V27">27&#160;</span>Tuja ¿ameka ukukui aidau  </div><div class='q'>yakí nanaak yujau atinme,  </div><div class='q'>nuninak yakí kayanum pasugmakag  </div><div class='q'>nuwi petsau atinme tusam tiuwaitam?   </div><div class='q'> <span class="verse" id="V28">28&#160;</span>Ukukuik yakí kayanum pujuuwai.  </div><div class='q'>Tuja nunú kaya yakí jiitkauwa nunuwai  </div><div class='q'>nii pujusa ayamjumatai,  </div><div class='q'>jega peejamua numamtina duka.   </div><div class='q'> <span class="verse" id="V29">29&#160;</span>Imanui yakí pujus  </div><div class='q'>yutaijin wainak akaetuki maa yuwame.   </div><div class='q'> <span class="verse" id="V30">30&#160;</span>Ukukuik tuwi jakau  </div><div class='q'>tepawa nuna tuwajui,  </div><div class='q'>tuja uchiji aidauk  </div><div class='q'>nuna neje uduun yuwinak  </div><div class='q'>shiig aneen ainawai”,  </div><div class='m'>tiuwai Apajuí.   </div><ul class='tnav'>
<li><a href='index.htm'>Job</a></li>
<li><a href='JOB38.htm'>&lt;</a></li>
<li><a href='JOB.htm'>39</a></li>
<li><a href='JOB40.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
