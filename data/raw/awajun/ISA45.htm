<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Isaías 45</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ISA45.htm" />
</head>
<body>
<ul class='tnav'>
<li><a href='index.htm'>Isaías</a></li>
<li><a href='ISA44.htm'>&lt;</a></li>
<li><a href='ISA.htm'>45</a></li>
<li><a href='ISA46.htm'>&gt;</a></li>
</ul>
<div class="main">
 
<div class='chapterlabel' id="V0"> 45</div><div class='s'>Ciro takastinun Apajuí takatan susau </div> <div class='q'> <span class="verse" id="V1">1&#160;</span>Tuke Pujuu Ciron apu adayak,  </div><div class='q'>aents tikich nugka múun aidaunum  </div><div class='q'>apu senchigtin batsata nuna depetuk,  </div><div class='q'>maanitaiji aidaunak atanjati tusa yayaak,  </div><div class='q'>egkesa awekajakui.  </div><div class='q'>Tuja yaakat peeja apakbau aina nunash  </div><div class='q'>tujintsuk utua shiwag aidaun ijinati tawai.  </div><div class='q'>Nuadui Apajuí niina chichajak:   </div><div class='q'> <span class="verse" id="V2">2&#160;</span>“Ame weamunmak wi emkan wetatjai,  </div><div class='q'>tuja muja aidaunak yumpuajan paka emaktatjai,  </div><div class='q'>waiti jiju bronce najanamu aina nunak tsaiktatjai,  </div><div class='q'>tuja jiju hierro waiti batsatkamua nunashkam tsaiktatjai.   </div><div class='q'> <span class="verse" id="V3">3&#160;</span>Tuja waji pegkeg aidau  </div><div class='q'>makichkish wainmainchau uukbau awa nuna,  </div><div class='q'>wi amastatjai.  </div><div class='q'>Nunú wainkam, Tuke Pujuu Israel aents aidau  </div><div class='q'>Apajuíjinuk ima wikitag nunú dekattame.  </div><div class='q'>Wi aminak untsukmajame.   </div><div class='q'> <span class="verse" id="V4">4&#160;</span>Israel aents Jacob wegantu aidau,  </div><div class='q'>mina inakeg aina nunú aneamunum,  </div><div class='q'>amek minak dekagtsuminig wi aminak etegkamjame,  </div><div class='q'>dutikan apu emamjame tikich apu aina nuna  </div><div class='q'>nagkaesau ati tusan, nuadui aents aidaush  </div><div class='q'>ame tabaun antugtamkagtatui.   </div><div class='q'> <span class="verse" id="V5">5&#160;</span>Witjai Tuke Pujuunuk,  </div><div class='q'>tikich mina nagkaetasuk atsawai,  </div><div class='q'>amek minak dekagtsuminig wi aminak  </div><div class='q'>kuitamkattajame depetmakti tusan.   </div><div class='q'> <span class="verse" id="V6">6&#160;</span>Ashí tikich nugkanum batsamin aidaush  </div><div class='q'>tikich Apajuí mina nagkaetasuk atsa nuna  </div><div class='q'>dekaatnume tau asan nunak dutikattajai.  </div><div class='q'>Witjai Tuke Pujuunuk, tikich mina  </div><div class='q'>nagkaetasuk makichkish atsawai.   </div><div class='q'> <span class="verse" id="V7">7&#160;</span>Witjai tsaaptinun suwejai najanaunuk,  </div><div class='q'>tsawan pegkeg atinnash,  </div><div class='q'>tsawan pegkegchau atinnashkam,  </div><div class='q'>ashí nunak wi dutikajai.”   </div><div class='s'>Apajuí ashí senchigtin </div> <div class='q'> <span class="verse" id="V8">8&#160;</span>“Ashí nugkanmaya aidauk  </div><div class='q'>ima pegkeg takat aina nunak takagtatui,  </div><div class='q'>duka Tuke Pujuu jegashik nayaimpinmayan  </div><div class='q'>akakea numamtuk atatui.  </div><div class='q'>Aatus aents aidau pegkejan takainak uwemtan jukiagtinai.”   </div><div class='q'> <span class="verse" id="V9">9&#160;</span>Pinig duwe juki najanamua duka,  </div><div class='q'>aentsjai betekak, niina najanauwa nuna chichagkug:  </div><div class='q'>“Amek najantak dekatsme” tusag jiyanimaitsui,  </div><div class='q'>tuja tsakusai pegkejan dakumak najannunak: “¿Waji takame?” tusag tsakusak iniatsui.   </div><div class='q'> <span class="verse" id="V10">10&#160;</span>Tuja uchi yama akiinauwa duka  </div><div class='q'>niina apajinak dukujijaig: “¿Wagka minash akiintuabiugme?”  </div><div class='q'>tusag jiyamaitsui.   </div><div class='q'> <span class="verse" id="V11">11&#160;</span>Apajuí pegkejam, Tuke Pujuu, Israel aents aidaun  </div><div class='q'>najanauwa nunú chichaak:  </div><div class='q'>“Atumek minak makichkish inatmain ainatsjume,  </div><div class='q'>mina aentsug aidaunash wisha itugkatnaitja  </div><div class='q'>nuna ujatkati tusagmek wakemaitsugme,  </div><div class='q'>tuja wi dutikamujua dushakam jutik dutikata  </div><div class='q'>tusagmek jintinjumain ainatsjume.   </div><div class='q'> <span class="verse" id="V12">12&#160;</span>Wi nugkanak najanan,  </div><div class='q'>nuwi aents aidaun batsasuitjai,  </div><div class='q'>tuja nayaimpinash múun agkajun najanan,  </div><div class='q'>nuwi agkajunum etsanjatin aidaun najankauwaitjai.   </div><div class='q'> <span class="verse" id="V13">13&#160;</span>Wi apu Cironak etegkajai,  </div><div class='q'>dutikau asan wi niinak Jerusalén mina yaaktajua nuna  </div><div class='q'>ataktu jegamag yaaktamkati tusan yaigtatjai.  </div><div class='q'>Nuadui Israel aents aidau achija yajuakam  </div><div class='q'>Babilonia nugkanum batsata nuna jiigtatui,  </div><div class='q'>dutika jiija agkanmitkakush, akikmaktajum tusag  </div><div class='q'>makichkish kuichkinak segashtatui”,  </div><div class='q'>tusa Tuke Pujuu ashí senchigtina nunú juna aatus tawai.   </div><div class='q'> <span class="verse" id="V14">14&#160;</span>Tuke Pujuu Israel aents aidaun chichajak:  </div><div class='q'>“Egiptunmaya aents ajakan ajakbau,  </div><div class='q'>tuja etiopíanmaya aents waji sujin aidau,  </div><div class='q'>Sabá aents esajam aina dushakam,  </div><div class='q'>ashí ditak ima atum tabaunak umigtabiagtatui.  </div><div class='q'>Ditak atumi wainka inaku waitkatai agtatui.  </div><div class='q'>Imanik waituinak atumi emtin tikishmag pujusag  </div><div class='q'>chichainak:  </div><div class='q'>‘Dekas Apajuík ima atumjaig pujawai,  </div><div class='q'>tikich Apajuík makichkish atsawai.’   </div><div class='q'> <span class="verse" id="V15">15&#160;</span>Amek dekas wainmainchauwaitme,  </div><div class='q'>tuja ametme Israel aents aidau ayamjukam uwemtiknumek.   </div><div class='q'> <span class="verse" id="V16">16&#160;</span>Wainka apajuímtai aidaun dakumak najanin aina duka datsagkag  </div><div class='q'>wainak juwakagtatui.   </div><div class='q'> <span class="verse" id="V17">17&#160;</span>Tuja Israel aents aina nunak  </div><div class='q'>Tuke Pujuu tuke batsamsatnun uwemtijatnai.  </div><div class='q'>Nuadui ditak wainka inaku waitkatai,  </div><div class='q'>dushiktaig achagtinai.”   </div><div class='b'> &#160; </div> <div class='q'> <span class="verse" id="V18">18&#160;</span>Tuke Pujuu Apajuí nayaimpin, nugkan najana,  </div><div class='q'>juwi aents aidau batsamsatnume tusa  </div><div class='q'>umikua nunú chichaak:  </div><div class='q'>“Witjai Tuke Pujuunuk, tikichik makichkish atsawai.   </div><div class='q'> <span class="verse" id="V19">19&#160;</span>Wika aents aidau antachbaunum suwenum uumka  </div><div class='q'>pujusnuk chichatsjai.  </div><div class='q'>Tuja Israel aents aidaun susashtinaitkunuk,  </div><div class='q'>segattajum amastajime tusanuk anagkuatsjai.  </div><div class='q'>Wika Apajuí dekasken pegkejan chichauwaitjai.”   </div><div class='s'>Wainka apajuímtai aidaun atsaneak Tuke Pujuu chichakbau </div> <div class='q'> <span class="verse" id="V20">20&#160;</span>“Ashí nugkanum batsatutijum  </div><div class='q'>juwi kaunajum ijunjajum, antuktajum.  </div><div class='q'>Atumek anentainkachu ainajume, wainka  </div><div class='q'>apajuímtai numi dakumka najanamu makichkish  </div><div class='q'>atumin uwemtijamainchau emematjume.   </div><div class='q'> <span class="verse" id="V21">21&#160;</span>Tuja wainka apajuímtai dakumka najanamu  </div><div class='q'>emematjum dusha pegkejash aniajum nunú  </div><div class='q'>pempeentunikjum ininistajum.  </div><div class='q'>¿Yaita juju waji aidau nagkaemagtinun pachis emtika etsegkaush?  </div><div class='q'>Makichik aentskesh juju waji nagkaemaina nuna pachis etsegkauk atsawai.  </div><div class='q'>Witjai Tuke Pujuuk juju waji nagkaemaina juniktinun yaunchuk emtikan etsegkaunuk.  </div><div class='q'>Tikich Apajuí mina nagkaetasuk makichkish atsawai.  </div><div class='q'>Apajuí pegkejam uwemtikagtinuk tikichik atsawai.   </div><div class='b'> &#160; </div> <div class='q'> <span class="verse" id="V22">22&#160;</span>“Tikich nugkanum atushat batsatutigmesh  </div><div class='q'>minai minitajum, wi uwemtan amastajime,  </div><div class='q'>witjai Apajuínuk tikich mina nagkaetasuk atsawai.   </div><div class='q'> <span class="verse" id="V23">23&#160;</span>Wika dekas umiktinjun tumamjai,  </div><div class='q'>mina shiwag aina nunak ijinatnaitjai,  </div><div class='q'>duka dekas imanisag uminkatnai.  </div><div class='q'>Tuja mina emtijui aents aidauk  </div><div class='q'>tikishmag batsamsag emematjuinak:  </div><div class='q'>‘Dekas ametme jutii Apajuíjimek’, tujutiagtin ainawai.   </div><div class='q'> <span class="verse" id="V24">24&#160;</span>Tusa chichainak:  </div><div class='q'>‘Pegkeg takata duka ima Tuke Pujuuwaig awai,  </div><div class='q'>tuja ima nigki senchigtinuk’ tujutiagtinai.  </div><div class='q'>Aents mina chichamjun umitan dakitujaku aina duka  </div><div class='q'>datsagkag wainak juwakagtinai.   </div><div class='q'> <span class="verse" id="V25">25&#160;</span>Ashí Israel aents aidauk wi yayamu asag,  </div><div class='q'>minak umigtuinak ima pegkeg takata nunak takagtinai”,  </div><div class='q'>tawai Tuke Pujuu, tiuwai Isaías.   </div><ul class='tnav'>
<li><a href='index.htm'>Isaías</a></li>
<li><a href='ISA44.htm'>&lt;</a></li>
<li><a href='ISA.htm'>45</a></li>
<li><a href='ISA46.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
