<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Efesios 6</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/EPH06.htm" />
</head>
<body>
<ul class='tnav'>
<li><a href='index.htm'>Efesios</a></li>
<li><a href='EPH05.htm'>&lt;</a></li>
<li><a href='EPH.htm'>6</a></li>
<li><a href='PHP01.htm'>&gt;</a></li>
</ul>
<div class="main">
 
<div class='chapterlabel' id="V0"> 6</div><div class='p'> <span class="verse" id="V1">1&#160;</span>Uchi aidauh, apa aidau umigkatajum Apu Jesusan shiig awagma dutiksagmek, nuuwai dekas pegkejak.   <span class="verse" id="V2">2&#160;</span>Dekatkau chicham umiktinnum anagtamamu awa duka juuwai: “Amina apa dukujai eme anentsam diistá,   <span class="verse" id="V3">3&#160;</span>jujú aaja dutikakum shiig aneasa dukap tsawan nugká pujamush ajutjamti”, tawai.   </div><div class='p'> <span class="verse" id="V4">4&#160;</span>Uchigtin aidauh, uchijum kajemainuk chichagkaigpajum, dutiktsuk chichagká esegajum jintintua tsakapagtajum, Apu Jesús wakega dutiksagmek.   </div><div class='p'> <span class="verse" id="V5">5&#160;</span>Achikbau aidauwah, atumi apujum ju nugkanmayaya nunú umigkatajum puyatjusjum nuigtush ajantusjum shiig anentaiyai, Cristo takagmainaitjum imatiksajum takagsatajum,   <span class="verse" id="V6">6&#160;</span>dita wajasá diigmakui shiig awajkata tabaunum nunitsuk, atumek Cristo inake asajum wakejusjum pegkeg anentaiyai Apajuí wakega dutiksagmek takagsatajum,   <span class="verse" id="V7">7&#160;</span>Apu Jesusdau anentsajum shiig wakejusjum takastajum, aents aidaunu anentsa dutiktsuk;   <span class="verse" id="V8">8&#160;</span>wagki aents agkan aidaun, achikbau aidaunashkam, dita pegkeg takasbauwa dutiksag Apu Jesús akiktina nunú dekau asajum.   </div><div class='p'> <span class="verse" id="V9">9&#160;</span>Nunin asamtai inamin aidautigmesh, atumi inakem aina duka awantsagmek chichajigpajum. Adeagtajum atumin inapau, ditanash ina duka, nayaimpinum makichik Apu puja nunú, nigka aentsnak akanjag diyatsui.   </div><div class='s'>Cristo nemajin aidau wakan pegkegchau aidaujai maaniamu </div> <div class='p'> <span class="verse" id="V10">10&#160;</span>Nuadui yatsug aidauh, Apu Jesusai ijutkau pujakjum niina senchijí dekas imana nujai ichichmamjatajum.   <span class="verse" id="V11">11&#160;</span>Nuniakjum Apajuí maanitain ashí amasajua nujai ejaamaktajum, nunikjum atumshakam tajitkatajum Iwanch tsanugmainakuish.   <span class="verse" id="V12">12&#160;</span>Wagki jutiik aents nejentin ukunchtin aina nujaig maaniatsji, dekas wakan pegkegchau aina nuna apuji, wakan senchigtin aidau, wakan pegkegchau, aents ju nugkanmaya aidaun pegkegchau takamtikin, agkajunum batsamin aina nujai maaniaji.   <span class="verse" id="V13">13&#160;</span>Nuadui ashí maanitain Apajuí amasajua nunú jukitajum, nuniku asajum iwanch jetepakuish tajitkatajum, nu ashí nagkaikiu asajum nunisjumek atajum.   </div><div class='p'> <span class="verse" id="V14">14&#160;</span>Nunin asamtai tajitkaujum nunisjumek pujakjum, dekaskea nu akachumtaijai beteka nu jukitajum, nuniakjum pegkeg takaamu corazajai<a href="#FN1" class="notemark">*<span class="popup">Corazak, maaniaku nugkutai jiju nuniachkush duwap najanamu aajakajui.</span></a> beteka dushakam jukitajum.   <span class="verse" id="V15">15&#160;</span>Nuniakjum sapat wegamaka shiig uminmaina imanikjum umintsatajum, yamajam chicham agkan pujuta nu pachisa etsegkata tabaunum.   <span class="verse" id="V16">16&#160;</span>Ju aina nuní nagkaemas dekaskeapi tabauwa nu ajutjamtinme, atum ejamaktin tantagjai beteka nu, Iwanch flecha ekeemak aketjamkui ikagnaktin.   <span class="verse" id="V17">17&#160;</span>Nunisjumek uwemat atsejutaijai beteka nu, nuigtú Apajuí chichame Wakaní Pegkeji espadajiya dushakam jukitajum.   <span class="verse" id="V18">18&#160;</span>Atumek Apajuí aujut idaisaigpajum, tuke mijattsuk Apajuí segasjumké atajum Wakaní Pegkeji yaimpasmatai. Aneaku pujustajum junik anentaimá pujutsuk ashí Cristo nemagkaju aina nu pachisjumesh Apajuí aujtustajum.   <span class="verse" id="V19">19&#160;</span>Minash Apajuí segatjitajum, wi wajintu tumainaitja nunash Apajuí sujustí, ajankas yamajam chicham Apajuinu yaunchuk dekaachbau aajakua nuna pachisan dekamtikatjai.   <span class="verse" id="V20">20&#160;</span>Apajuí minak ju chicham etsegkata tusa awetiuwai, nunú etsegbaunum yamaik cadenayai jigkatjagmatai pujajai, nuniau asamtai minash Apajuí segatjitajum ishamkagtutsuk niina pachisan etsegkatjai.   </div><div class='s'>Akatmabau </div> <div class='p'> <span class="verse" id="V21">21&#160;</span>Tíquico iina yachi anetaiya nu, nuigtú shiig imagnis Apu Jesusa takatjin yaimna nunú, ni anui taa ashí ujapaktatui mina pachitus wajuk pujaja nunashkam.   <span class="verse" id="V22">22&#160;</span>Nuadui ni jutii wajuk pujuinaji nuna pachis ujapakti nuniak anentaimnash ichichtugmagtinme tusan awetajime.   </div><div class='p'> <span class="verse" id="V23">23&#160;</span>Apajuí iina Apajiya nu nuigtú Apu Jesucristujai shiig agkan pujutan, aneenitan, dekaskeapi tutanash yatsug aidaun susatnume.   <span class="verse" id="V24">24&#160;</span>Apajuí wait anenkagtamujiya duka dekaskenum ashí iina Apuji Jesucristun aneena nui tuke atinai.  </div><div class='p'>Aatus atí.  </div><ul class='tnav'>
<li><a href='index.htm'>Efesios</a></li>
<li><a href='EPH05.htm'>&lt;</a></li>
<li><a href='EPH.htm'>6</a></li>
<li><a href='PHP01.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V14">6:14</a>
<span class="ft">Corazak, maaniaku nugkutai jiju nuniachkush duwap najanamu aajakajui.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
