<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Job 40</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JOB40.htm" />
</head>
<body>
<ul class='tnav'>
<li><a href='index.htm'>Job</a></li>
<li><a href='JOB39.htm'>&lt;</a></li>
<li><a href='JOB.htm'>40</a></li>
<li><a href='JOB41.htm'>&gt;</a></li>
</ul>
<div class="main">
 
<div class='chapterlabel' id="V0"> 40</div><div class='p'> <span class="verse" id="V1">1&#160;</span>Nuigtushkam Tuke Pujuu Jopan chichajak:   </div><div class='q'> <span class="verse" id="V2">2&#160;</span>“Witjai Apajuí ashí senchigtinun,  </div><div class='q'>amek mina chicham patatjukume,  </div><div class='q'>nuniakum umikchamna nunin diigsaume.  </div><div class='q'>¿Dusha yamaish nunismekek anentaimam?  </div><div class='q'>nunú yamai tujutta”, tiuwai.   </div><div class='p'> <span class="verse" id="V3">3&#160;</span>Tuke Pujuu nuna tusa inagnakmatai, Job ayaak:   </div><div class='q'> <span class="verse" id="V4">4&#160;</span>“¡Wisha wainkauchitag juninnush,  </div><div class='q'>wajintuk aiktajame aminash!  </div><div class='q'>Wi tumainuk makichkish atsugtawai.   </div><div class='q'> <span class="verse" id="V5">5&#160;</span>Wika kuashat chichakjai,  </div><div class='q'>nuigtu tikich tumainuk atsugtawai”, tiuwai.   </div><div class='s'>Apajuí Jopan ataktu awagki tibau </div> <div class='p'> <span class="verse" id="V6">6&#160;</span>Tusa tama Tuke Pujuu dase senchi dasenbaunmaya ataktu Jopan chichajak:   </div><div class='q'> <span class="verse" id="V7">7&#160;</span>“¡Diik ibau wajiuwaitkumek,  </div><div class='q'>sapigmatsuk wi amina  </div><div class='q'>iniastatjam nunú aigkata!   </div><div class='q'> <span class="verse" id="V8">8&#160;</span>¡Ame pegkeg jumamkum  </div><div class='q'>mina pegkegchauwa nunin jujukiume!   </div><div class='q'> <span class="verse" id="V9">9&#160;</span>¿Amekaitam mina nagkaetasu ima senchigtinum?  </div><div class='q'>¿Ame chichamugmish  </div><div class='q'>wi chichamu chaagpijai beteka ibaukai?   </div><div class='q'> <span class="verse" id="V10">10&#160;</span>¡Nunú dekasketkuig, amina imanjum  </div><div class='q'>senchigmejai iwainmamkata!   </div><div class='q'> <span class="verse" id="V11">11&#160;</span>Tuja imanika kajeakmek  </div><div class='q'>katsuntu pujutsuk, aents  </div><div class='q'>emebau aina nunú  </div><div class='q'>suwimak susam inatsakta.   </div><div class='q'> <span class="verse" id="V12">12&#160;</span>Kame ame ima pegkeg takau asam,  </div><div class='q'>apu emebau aina duka diyamuik  </div><div class='q'>dita inamtaiji aina nunú emegkatjata.  </div><div class='q'>Tuja aents pegkegchau aina  </div><div class='q'>duka tuwi ame waintatme,  </div><div class='q'>dutikakum ijina utsagta.   </div><div class='q'> <span class="verse" id="V13">13&#160;</span>Dutikam nugka taim ashí yutuata.  </div><div class='q'>Dutikawamin magkagtin aidau  </div><div class='q'>achikam chimpimama numamtuk,  </div><div class='q'>aents jinau aidau  </div><div class='q'>batsatbaunum batsamsatnume.   </div><div class='q'> <span class="verse" id="V14">14&#160;</span>Nunú dutikawamin,  </div><div class='q'>niina senchijiniap imanik depetmake titajai.   </div><div class='b'> &#160; </div> <div class='q'> <span class="verse" id="V15">15&#160;</span>“Amesh kuntin múun  </div><div class='q'>Behemot tutaiya nunú  </div><div class='q'>anentaimtusa diista.  </div><div class='q'>Wi nunú kuntinun najanauwaitag  </div><div class='q'>dutiksanuk aminashkam najanawaitjame.  </div><div class='q'>Nunú kuntinuk bueyejai betek dupan yuwai.   </div><div class='q'> <span class="verse" id="V16">16&#160;</span>Niina senchiji aina duka  </div><div class='q'>tuntupega nuwi ashí ajawai.   </div><div class='q'> <span class="verse" id="V17">17&#160;</span>Untsu ujekeg setug katsugma imanai.  </div><div class='q'>Tuja yaape nawen achitjau aidaushkam,  </div><div class='q'>daek chapikmagbaujai  </div><div class='q'>betek kampujam ainawai.   </div><div class='q'> <span class="verse" id="V18">18&#160;</span>Tuja ukunchi aidauk,  </div><div class='q'>tubo jiju bronce tutai najanamua imanai.  </div><div class='q'>Untsu bakui aidauk jiju hierro tutai  </div><div class='q'>katsugma iman ainawai.   </div><div class='q'> <span class="verse" id="V19">19&#160;</span>Wi kuntin aidaun najankauwaitag  </div><div class='q'>nujai ijumja diismash,  </div><div class='q'>nunú kuntinun nagkaesauk  </div><div class='q'>tikichik atsawai.  </div><div class='q'>Nunú kuntinu maumainuk makichkish atsawai,  </div><div class='q'>ima wiki maumainaitjai,  </div><div class='q'>wagki wi niinak najadau asan.   </div><div class='q'> <span class="verse" id="V20">20&#160;</span>Nunú kuntinuk chijichin yusa pujuuwai,  </div><div class='q'>nuadui ibau múun senchigtin ataish,  </div><div class='q'>tikich kuntin aina duka ishamainatsui.  </div><div class='q'>Tuja nii chijichin yuwak tepetai,  </div><div class='q'>tikich kuntin aidauk nuna tentea  </div><div class='q'>batsamas wasugkamin ainawai.   </div><div class='q'> <span class="verse" id="V21">21&#160;</span>Tuja ayamsatag takug  </div><div class='q'>numi jagkigtin loto tutai aina  </div><div class='q'>nuna wakentin tepenai,  </div><div class='q'>nuniachkush kuchanum tagkan ayaunum  </div><div class='q'>waigka uumak tepenai bichatjatatus.   </div><div class='q'> <span class="verse" id="V22">22&#160;</span>Numi loto tutai aina  </div><div class='q'>nuna kanawe bikintu emamunum,  </div><div class='q'>tuja numi álamo tutai  </div><div class='q'>entsa akaebaunum tsapaka bikintu emamunum nuwi waig tepenai.   </div><div class='q'> <span class="verse" id="V23">23&#160;</span>Nujag senchi dujajutaish ishamchauwai.  </div><div class='q'>Tuja nujag dujajua utugmashkam  </div><div class='q'>ishamtsuk tepenai.   </div><div class='q'> <span class="verse" id="V24">24&#160;</span>Nunú kuntinun makichik aentskesh achika,  </div><div class='q'>jii ukuituk wainmachu emamainuk atsawai.  </div><div class='q'>Nuigtush nujiin tigkajua daekai wegak anaa  </div><div class='q'>emetmainuk atsawai.”   </div><ul class='tnav'>
<li><a href='index.htm'>Job</a></li>
<li><a href='JOB39.htm'>&lt;</a></li>
<li><a href='JOB.htm'>40</a></li>
<li><a href='JOB41.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
