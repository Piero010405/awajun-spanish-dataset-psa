<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Génesis 18</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/GEN18.htm" />
</head>
<body>
<ul class='tnav'>
<li><a href='index.htm'>Génesis</a></li>
<li><a href='GEN17.htm'>&lt;</a></li>
<li><a href='GEN.htm'>18</a></li>
<li><a href='GEN19.htm'>&gt;</a></li>
</ul>
<div class="main">
 
<div class='chapterlabel' id="V0"> 18</div><div class='s'>Tuke Pujuu Abrahaman uchi akiattame tibau </div> <div class='p'> <span class="verse" id="V1">1&#160;</span>Makichik tsawantai Abraham Mamrenum ikam encinar tutainum niina aakji waitijin etsa tajiajai eketun Tuke Pujuu wantintukui.   <span class="verse" id="V2">2&#160;</span>Abraham pagkas niimsatakama kampatum aents ijunun wainkauwai. Nunik wainmawaik wamak wejiuwai igkug jukitatus. Nunik jegantun tikishmag nijayin nugkan antig pujusa,   <span class="verse" id="V3">3&#160;</span>chichajak:  </div><div class='p'>“Mina Apujuh, wi amina eme anentsan tajame, wait aneasam wamak wepa.   <span class="verse" id="V4">4&#160;</span>Atumnash shiig awajtamkuig, yumi itagtuatajum tusan dawemin dijajatjime, dutikamtai numi wakenti bikintua juwi pujusjum machik ayamjatajum.   <span class="verse" id="V5">5&#160;</span>Atumek dekas wi atumin inakmin pujag nuwi taugme. Nuniku asagmin atum yuwatnun wi amastajime. Nunú yuwajum ichichmamjajum wetajum”, tiuwai. Tama dita aínak:  </div><div class='p'>“Ayu, ame tame duke ati”, tiajui.   </div><div class='p'> <span class="verse" id="V6">6&#160;</span>Tusa tiagmatai Abraham niina aakjin waya nuwe Saran chichajak:  </div><div class='p'>“¡Harina pegkeg diisam veinte kilo jukim wamkesam pag najanata!” tiuwai.   </div><div class='p'> <span class="verse" id="V7">7&#160;</span>Tusa ukuak, tupikaki toro tsakat batsatun jegantun duwegman etegka, niina inake aidaun chichajak: “Juju maajum wamak inagtujuatajum”, tusa tima ditashkam imatiksag umikajui.   <span class="verse" id="V8">8&#160;</span>Dutikawagmatai Abraham baka muntsuji ijugbaun, kantekujai, neje inajuamun aatus juki ejeentun apujtusui. Dutikam nuna numi wakentin pujusag yuwagtai, dakak pujau.   </div><div class='p'> <span class="verse" id="V9">9&#160;</span>Nuna yuwawag inagnakag Abrahaman iniinak:  </div><div class='p'>“¿Amina nuwem Sarash tuwi pujawa?” tama Abraham ayaak: “Au aaka awi pujawai” tau.   </div><div class='p'> <span class="verse" id="V10">10&#160;</span>Tusa timatai nuwiya makichik chichaak:  </div><div class='p'>“Tikich mijan atata duwi ataktu tajuan ijagsattajame, tujash nunú tsawantinig amina nuwem Sara uchiji ajittawai”, tiuwai. Tusa tutai Sara aaknum Abrahaman ukujin waitinum wajasa, antu wajau.   <span class="verse" id="V11">11&#160;</span>Tuja Abrahamak Sarajaig shiig muumpakiaju ainawai, nuadui Sarak nantutin nuwauch jau aina nunash nagkankau aajakui.   <span class="verse" id="V12">12&#160;</span>Nunin asa dita chichainamun Sara antuk, nigki anentaimas dushiak: “¿Wi mina aishjujai shiig múuntuch wajasag nunash, wajuk mina aishjujaish wakejunikan pujusnuk uchigmaktaja?” tau.   <span class="verse" id="V13">13&#160;</span>Tusa tabaun Tuke Pujuu antuk Abrahaman chichajak:  </div><div class='p'>“¿Wagka Sarash dushiawa? ¿Nigka dekaskeap tawa, tuja wi múuntuch ataish, Apajuíyap sujustatua tumainchauk dekapea?   <span class="verse" id="V14">14&#160;</span>¿Apajuí makichik waji tujinka dutiktsuk idaimainush awak? Tikich mijan atata duwi amina ijagsatasan ataktu tajuattajame. Nunú tsawantin Sara uchiji ajittawai”, tiuwai.   </div><div class='p'> <span class="verse" id="V15">15&#160;</span>Tusa tutai nuna Sara antuk senchi ishamkauwai, nuniak dekas tsanugtajai tusa chichaak:  </div><div class='p'>“Wika dushigchamjai”, tau.  </div><div class='p'>Tusa tutai Apajuí ayaak:  </div><div class='p'>“Wika dekajai ame dushiamunak”, tiuwai.   </div><div class='s'>Aents pegkeg aidau Sodomanum batsatun ijinawai tusa Abraham Apajuín segau </div> <div class='p'> <span class="verse" id="V16">16&#160;</span>Nuna tusag ijag aidau Sodomanum shimutai, Abrahamshakam ditan kumpama ishiaktatus uyuniuwai.   <span class="verse" id="V17">17&#160;</span>Nunitai Tuke Pujuu anentaimas:  </div><div class='p'>“Dekas wi dutikattag nuna pachisan Abrahaman ujaktajai,   <span class="verse" id="V18">18&#160;</span>wagki niig dekas kuashat aents agtina nuna apaji atatui. Nuigtushkam wi niinak, aents ashí nugkanmaya aidaunmayash ima niinig pegkegnum yumigkiam atinme tusan anagkuawaitjai.   <span class="verse" id="V19">19&#160;</span>Wi niinak etegkauwaitjai, ashí niina uchiji wegantu aidaunash mina chichamjun jintintuati, dutikam minák umigtuktinme, nuninak ima pegkeja nunak takastinme tusan. Nuna aatus uminakui, wi anagkuawaitag nunak imatiksanuk umiktatjai”, tiuwai.   <span class="verse" id="V20">20&#160;</span>Nuna tusa Tuke Pujuu chichaak:  </div><div class='p'>“Aents yaakat Sodomanmaya, nuigtu Gomorranmaya aidauk ayatak pegkegchauk tikima shiig katsek ainawai tabaun antajai.   <span class="verse" id="V21">21&#160;</span>Nuadui wi yamai wejitjai ditan, núnikan dekaatjai ditá pegkegchauji shiig múuntai tabau minai wajuta dusha dekaskeashit”, tau.   </div><div class='p'> <span class="verse" id="V22">22&#160;</span>Tusa jimag aents Sodoman wejutai, Abraham Apajuíjai ukuunum juwakui.   <span class="verse" id="V23">23&#160;</span>Nunik Apajuín jegantun iniak:  </div><div class='p'>“¿Aents pegkegchaun takau aina nunú ijinkumesh, pegkejan takau aina nujai ijinattamek?   <span class="verse" id="V24">24&#160;</span>Tuja namputchawame cincuenta aents pegkegchaun takaschau aidau yaaktanum batsatkuish, ¿nunú batsataigkik yaaktash tsaiktatam, atsa tsagkujashtatmek?   <span class="verse" id="V25">25&#160;</span>¡Aents pegkegchaun takaschau aidauk, pegkegchau takasu aina nujai ijumjamek pegkegchaun takasua numamtukek ijinmaitsume! ¡Dekas wait aneasam dutikawaipa! Amek Apu chicham epegkin asam ashí nugkanmaya apu aina nuna Apujiyaitme, nuadui, ¿aents pegkegchaun takaschau aina duka ayamjukchattamek?” tiuwai.   </div><div class='p'> <span class="verse" id="V26">26&#160;</span>Tusa tama Tuke Pujuu Abrahaman ayaak:  </div><div class='p'>“Cincuenta aents pegkeg yaakat Sodomanum pujaun wainkanuk, dita tsagkujakun ashí tikich aidaunash tsagkujattajai”, tiuwai.   </div><div class='p'> <span class="verse" id="V27">27&#160;</span>Tusa timatai, ataktushkam Abraham Apajuín chichajak:  </div><div class='p'>“¡Wait aneasam tsagkugtugta! Amek Apajuíyaitme nuniaminig wika aents wainkauchitkun juna iniajame.   <span class="verse" id="V28">28&#160;</span>Tujash namputchawame cuarenta y cinco aents pegkejam akuish, ¿ashí yaaktash tsaiktatmek?” tama Apajuí ayaak:  </div><div class='p'>“Atsa, cuarenta y cinco aents pegkejam akuishkam ijinashtatjai”, tiuwai.   </div><div class='p'> <span class="verse" id="V29">29&#160;</span>Awentsag Abraham Apajuín iniak:  </div><div class='p'>“Namputchawame ¿ima cuarentak akuish itugkattame?” tau.  </div><div class='p'>Tusa tama Apajuí ayaak:  </div><div class='p'>“Atsa cuarenta pegkejam pujakuish tsaikchattajai”, tiuwai.   </div><div class='p'> <span class="verse" id="V30">30&#160;</span>Tujash Abraham ataktu awentsag iniak:  </div><div class='p'>“Apuh, wi kuashat iniimkuish, wait aneasam kajegtukaipa. Tujash ¿treinta aentskesh pegkeg akuish, itugkattame?” tau. Tama nii ayaak:  </div><div class='p'>“Treinta aents pegkeg yaaktanum pujakuishkam yaaktanak tsagkujattajai”, tiuwai.   </div><div class='p'> <span class="verse" id="V31">31&#160;</span>Tusa timatai nuigtushkam awentsag iniak:  </div><div class='p'>“Mina Apujuh, wika aents wainkauchitkun aajan iniajame. Tujash, ¿ayatak veinte aents pegkeg akuish itugkattame, tsaiktatmek?” tau. Tama nii ayaak:  </div><div class='p'>“Veinte aents pegkeg akuishkam, yaaktanak tsaikchattajai”, tiuwai.   </div><div class='p'> <span class="verse" id="V32">32&#160;</span>Tuja nuigtu iniak: “Mina apujuh, wait aneasam kajegtukaipa, yamaik inagnamun iniastatjame, nuigtu awagkin iniaknuk waitkaschattajame. ¿Tujash ayatak diez aents pegkeg akuish itugkattame?” tau.  </div><div class='p'>Tama nii ayaak:  </div><div class='p'>“Diez aents pegkeg akuishkam, yaaktanak tsaikchattajai”, tiuwai.   </div><div class='p'> <span class="verse" id="V33">33&#160;</span>Juna aatus Apajuí Abrahamjai chichas ukuak, weuwai. Nunikmatai Abrahamshakam niina aakjin wakitkiuwai.   </div><ul class='tnav'>
<li><a href='index.htm'>Génesis</a></li>
<li><a href='GEN17.htm'>&lt;</a></li>
<li><a href='GEN.htm'>18</a></li>
<li><a href='GEN19.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
