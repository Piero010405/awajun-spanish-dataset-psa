<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 2 Samuel 1</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/2SA01.htm" />
</head>
<body>
<ul class='tnav'>
<li><a href='index.htm'>2 Samuel</a></li>
<li><a href='1SA31.htm'>&lt;</a></li>
<li><a href='2SA.htm'>1</a></li>
<li><a href='2SA02.htm'>&gt;</a></li>
</ul>
<div class="main">
 <div class='mt2'>Samuel pachisa jimaja nunú agagbau  </div><div class='mt'>2 Samuel   
</div><div class='ms'>David apu wajas inamjamu  </div><div class='chapterlabel' id="V0"> 1</div><div class='mr'>(1—8)  </div><div class='s'>David Saúl jakamun dekaamu </div> <div class='p'> <span class="verse" id="V1">1&#160;</span>Saúl jakamtai pujusa, David Amalec aents aidaujai maania depetuk wakitki yaakat Siclag jegauwai. Nunik nuwi jimag tsawan pujusui.   </div><div class='p'> <span class="verse" id="V2">2&#160;</span>Nunik pujai kampatum tsawanta duwi, makichik aents Saúla suntaji wake besemag dekapeak, jáanchjin japiki ichig nugka yukukuntun buuken yukumag nugkak wajasa David pujamunum yaakat Siclag jegauwai. Nunik jegá Davitan eme anentus tikishmag tsuntsuma nijayin nugka antig pujusui.   </div><div class='p'> <span class="verse" id="V3">3&#160;</span>Nunitai David niina iniak:  </div><div class='p'>“¿Tuwiyamea miname?” tau.  </div><div class='p'>Tama nii ayaak:  </div><div class='p'>“Suntag Israel aents aidau batsatun filisteo aidau jeteam maaninakui tupikakmajai”, tau.   </div><div class='p'> <span class="verse" id="V4">4&#160;</span>Tutai David iniak:  </div><div class='p'>“Tujash wajukawagmae nunú wait aneasam wamak ujatkata”, tau.  </div><div class='p'>Tama nii ayaak:  </div><div class='p'>“Israel aents aidautin depetamkagmatai, kuashtati pisagmaji. Tuja jinuidaushkam asagmae. Untsu Saúlak niina uchiji Jonatágjai mai jakame”, tiuwai.   </div><div class='p'> <span class="verse" id="V5">5&#160;</span>Tutai David iniak:  </div><div class='p'>“¿Wajuk amesh dekame Saúl niina uchiji Jonatágjai jakaush?” tau.   </div><div class='p'> <span class="verse" id="V6">6&#160;</span>Tama nii ayaak:  </div><div class='p'>“Wika tuke aneasan niimkun muja Guilboanum wekaemajai. Nuniai suntag filisteo aidau caballonum, carronum aatus Saúlan jegantattak shimutiagmae. Nuninai Saúlak niina nagkijin achimak wajame.   <span class="verse" id="V7">7&#160;</span>Nunik wajau ayampa niimsatakama waituk untsugkui, aikmajai.   </div><div class='p'> <span class="verse" id="V8">8&#160;</span>“Tusa aika ai: ‘¿Amesh yaitpa?’ tujutkui: ‘Wika Amalec aentsuitjai’, timajai.   <span class="verse" id="V9">9&#160;</span>Tai nii chichagtak: ‘Wait aneasam mantuata, jakatag takunush jamain dekapeatsjai’, timae.   </div><div class='p'> <span class="verse" id="V10">10&#160;</span>“Tujutkui jeganta diikman ashí jaka tepakui, tsagaumainchau asamtai maamjai. Dutikan atsejutaijin<a href="#FN1" class="notemark">*<span class="popup">“Atsejutaiji” tawa nunak, wainka atsejutai aina nuna taku tatsui. Duka apu “atsejutai corona tutai oro najanamu aajakua” nuna taku tawai.</span></a> patakumtaijijai jujukin juwi itaajai, apujuh”, tiuwai.   </div><div class='p'> <span class="verse" id="V11">11&#160;</span>Nuna David antuk wake besemag dekapeak jáanchjin japiki ichigkui, tuja tikich aents niijai batsatushkam jáanchjin japiki ichigkajui.   <span class="verse" id="V12">12&#160;</span>Nunikag Saúl niina uchiji Jonatánjaí jakau asamtai, buutuinak wake besemag batsatu. Tuja nuigtushkam Tuke Pujuun suntaji Israel aents aidau jinawagbaun anentaimtusag buutuidau. Nuninak yujumka yutsuk ijagmawag batsataig etsa akaikiuwai.   <span class="verse" id="V13">13&#160;</span>Nuna nagkankag, David nunú aents chichama etsejak taun iniak:  </div><div class='p'>“¿Amesh tuwiyampaitpa?” tau.  </div><div class='p'>Tama nii ayaak:  </div><div class='p'>“Wika Amalec aentsuitjai, nuniayatkun Israel aents aidaujai pujajai”, tau.   </div><div class='p'> <span class="verse" id="V14">14&#160;</span>Tutai David senchi untsumak chichajak:  </div><div class='p'>“¿Amesh wajukeakmea ishamtsukesh Tuke Pujuu apu ati tusa etegkamush Saúlash maamume?” tau.   </div><div class='p'> <span class="verse" id="V15">15&#160;</span>Tusa tamawaik, niina aentsji aidaunmayan makichik untsuka itan, anú aents maata tusa inajui. Tusa tima mauwai.   <span class="verse" id="V16">16&#160;</span>Dutika mautai David chichaak:  </div><div class='p'>“Tuke Pujuu apu ati tusa etegkamu maamujum etsegtuma wekaesam, jutika maam ame. Amek amina utugchatjuminig mantamname”, tiuwai.   </div><div class='s'>Saúl Jonatágjai jakamtai buutuinak wake besemag batsamsagbau </div> <div class='p'> <span class="verse" id="V17">17&#160;</span>Saúl niina uchiji Jonatágjai jakamunum David wake besemag pujus kantamauwai.   <span class="verse" id="V18">18&#160;</span>Nunú kantamtain ashí Judá wegantunmaya aidau jintintuatajum tusa inamjauwai. Duka papii Jasher<a href="#FN2" class="notemark">†<span class="popup">“Jasher” tawa nunak, “pegkeg” taku tawai. Tuja aents pegkeg aidau maaniau aina nuna daajinak nunú papiinum agatkamu aajakui.</span></a> tutainum agagbau aajakui. Duka aatus tawai:   </div><div class='p'> <span class="verse" id="V19">19&#160;</span>“¡Israel aents aidauwah,  </div><div class='q'>“Amina imanjumea nunú mujanum tsainkae!  </div><div class='q'>¡Wajukaya aents wajiu  </div><div class='q'>aidaush imanikash jinawaje!   </div><div class='q'> <span class="verse" id="V20">20&#160;</span>Nunú pachisjum yaakat  </div><div class='q'>Gadnum etsegkaigpajum,  </div><div class='q'>tuja yaakat Ascalógnumashkam etsegkaigpajum,  </div><div class='q'>nuna antukag filisteo nuwa  </div><div class='q'>pegkegchaun takau aina  </div><div class='q'>nunú, shiig aneenak nantsemawainum.   </div><div class='b'> &#160; </div> <div class='q'> <span class="verse" id="V21">21&#160;</span>“Guilboa mujajiya nuwig,  </div><div class='q'>ataktu awagkig yumik yutugchatnai,  </div><div class='q'>nuigtush sajattanakesh sajatkashtinai.  </div><div class='q'>Tuja nunú mujanmak aents aidauk ataktuk  </div><div class='q'>jinashtin ainawai, wagki nunú mujanum  </div><div class='q'>Israel aents wajiu aidaun makichkish  </div><div class='q'>ayamjumamainchau ijinawaja nuadui.  </div><div class='q'>Israel aents aidaun  </div><div class='q'>wajiujig nunú mujanum megkaekae.  </div><div class='q'>Nunú mujanum Saúla maaniaku ejamataiji<a href="#FN3" class="notemark">‡<span class="popup">“Maaniaku ejamataiji” tawa nunak “escudon” taku tawai.</span></a>  </div><div class='q'>winchamtin aajakua duka bushapaje.   </div><div class='q'> <span class="verse" id="V22">22&#160;</span>Saúla puyagjig, Jonatágka puyagjijai  </div><div class='q'>shiwag dekas wajiu aidau numpen  </div><div class='q'>wiyajijai maatug waketin ayi.   </div><div class='q'> <span class="verse" id="V23">23&#160;</span>¡Saúlak Jonatágjai mina kumpag  </div><div class='q'>shiig aneetaig ainawai!  </div><div class='q'>¡Ukukuin nagkaesau amaimainchau,  </div><div class='q'>leónka senchijin nagkaesau ainawai!  </div><div class='q'>Iwaku pujusash kanakchajua nunisag  </div><div class='q'>jainakush mai jakaje.   </div><div class='b'> &#160; </div> <div class='q'> <span class="verse" id="V24">24&#160;</span>“Israel nuwa aidauwah,  </div><div class='q'>atumek jáanch shiig pegkeg  </div><div class='q'>yamakaitkau lino apagbaun,  </div><div class='q'>nuigtu nugkutai orojai najanamun  </div><div class='q'>Saúl amasmatai, nugku ayujum nunú  </div><div class='q'>anentaimtusjum buuttajum.   </div><div class='q'> <span class="verse" id="V25">25&#160;</span>¡Chah, aents kakajam aidaush wajukaya  </div><div class='q'>imanikash maaniamunmash jinawaje!  </div><div class='q'>¡Jonatágnashkam mujanum maawaje!   </div><div class='q'> <span class="verse" id="V26">26&#160;</span>Jonatágkah, amek mina  </div><div class='q'>yatsugjai betek ayume.  </div><div class='q'>Nuadui aminí anentaimkun,  </div><div class='q'>¡Shiig senchi wake besemag dekapeajai!  </div><div class='q'>¡Ame minak shiig kuitamjukuitme!  </div><div class='q'>¡Wi anentaimsamak,  </div><div class='q'>ame mina kuitamjukuitam duka  </div><div class='q'>nuwa anenken nagkaesauwai!   </div><div class='q'> <span class="verse" id="V27">27&#160;</span>¡Chah, aents kakajam aidaush wajukaya  </div><div class='q'>imanikash maaniamunmash jinawaje!  </div><div class='q'>¡Shiwag aidau, iinia suntag  </div><div class='q'>maanitan yacha aidaun amukaje!”  </div><div class='p'>Tusa David juna aatus kantamauwai.   </div><ul class='tnav'>
<li><a href='index.htm'>2 Samuel</a></li>
<li><a href='1SA31.htm'>&lt;</a></li>
<li><a href='2SA.htm'>1</a></li>
<li><a href='2SA02.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V10">1:10</a>
<span class="ft">“Atsejutaiji” tawa nunak, wainka atsejutai aina nuna taku tatsui. Duka apu “atsejutai corona tutai oro najanamu aajakua” nuna taku tawai.</span></p>
<p class="f" id="FN2"><span class="notemark">†</span><a class="notebackref" href="#V18">1:18</a>
<span class="ft">“Jasher” tawa nunak, “pegkeg” taku tawai. Tuja aents pegkeg aidau maaniau aina nuna daajinak nunú papiinum agatkamu aajakui.</span></p>
<p class="f" id="FN3"><span class="notemark">‡</span><a class="notebackref" href="#V21">1:21</a>
<span class="ft">“Maaniaku ejamataiji” tawa nunak “escudon” taku tawai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
