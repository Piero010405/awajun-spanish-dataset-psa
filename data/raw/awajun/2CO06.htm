<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 2 Corintios 6</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/2CO06.htm" />
</head>
<body>
<ul class='tnav'>
<li><a href='index.htm'>2 Corintios</a></li>
<li><a href='2CO05.htm'>&lt;</a></li>
<li><a href='2CO.htm'>6</a></li>
<li><a href='2CO07.htm'>&gt;</a></li>
</ul>
<div class="main">
 
<div class='chapterlabel' id="V0"> 6</div><div class='p'> <span class="verse" id="V1">1&#160;</span>Jutiik Apajuí chichame etsegbaunum yaimin asaja segajime: Apajuí wait anenkagtamun iwaintugmakua nu ayatak antukjum idaisaigpajum tusan.   <span class="verse" id="V2">2&#160;</span>Wagki Ni aatus tawai:  </div><div class='q'>“Tsawan wi antugmain jegau asamtai untsugkumin aikmajame,  </div><div class='q'>dutikan tsawan uwemainjum jegagtamatai yaigmajame”.  </div><div class='m'>Nu tsawantak yamaiya juuwai Apajuí aigmamainuk. ¡Yamaiya juuwai tsawan uwemaina dushakam!   </div><div class='s'>Pablo waittsamuji </div> <div class='p'> <span class="verse" id="V3">3&#160;</span>Makichkish pegkegchauk iwaintuinatsji, ii takainag nuna pegkegchau chichajinum tuidau asaja.   <span class="verse" id="V4">4&#160;</span>Ayatak dekas Apajuin inakempap ainawa tusa dekagmatnume tabaunum, waitiakuish emamkesa, atsumakuish, utugchat akuish katsuntuinaji;   <span class="verse" id="V5">5&#160;</span>asutamainakuish, achipak egkepainakuish, ijuntugmag jiyapainakuish, imanisaik takainaku, kanutskesh tuke tsawampabiaji, yujumkash yutsuk yujabiaji,   <span class="verse" id="V6">6&#160;</span>nuniaku iwainmabaiji iina pujutinish pegkegchau atsugtabau, ii dekamushkam, wait anenkagtamu, Wakaní Pegkeji jutiiní pujau asa dekaskenum anejatbauwa dushakam;   <span class="verse" id="V7">7&#160;</span>chicham dekaskea nu etsegtanum nuigtush jutiiní Apajuí senchijí ajutjama nujai, jutii imagnisa pujuinaku tikich aidau chicham ujaku ii shiwaji aina nui ayamjumatnash sujamji;   <span class="verse" id="V8">8&#160;</span>eme anenjamush ainai, dakitjamaidaush ainawai, pegkegchau chichagtamainai, pegkejan chichagtamush ainawai, jutiik wait ainakuish, tujash dekaskenmag dekaskea nu chichau ainaji;   <span class="verse" id="V9">9&#160;</span>wainchatai utugmaina dutijamiagtaish tikichik shiig waipainaji, jakattaku yujakuish iwaaku pujuinaji, suwimkan sujamainakush mantamainatsui;   <span class="verse" id="V10">10&#160;</span>diismakek wake besemag ainaji, tujash tuke shiig aneasa pujuinaji, ujunauch ainakuish tikichik wiyakchamitkainaji, jutiinu atsugtamainakush ashí ajutjamainawai.   </div><div class='p'> <span class="verse" id="V11">11&#160;</span>Yatsug corintionmaya aidauwah, jutiik dekaskenum ii anentaibaujiya duka uutsuk ashí ujakbaijime.   <span class="verse" id="V12">12&#160;</span>Jutiik makichkish atum uugkamuk atsugtamji, tujash atumek uuká anentaimjume.   <span class="verse" id="V13">13&#160;</span>Nunin asagmin (uchig anentsan tajime), wait aneasjum minash atum anentaibau ujatkatajum, wi atumin uutsuk tajim aikasjumek.   </div><div class='s'>Jutiik Apajuí jee ainaji </div> <div class='p'> <span class="verse" id="V14">14&#160;</span>Atumek Jesusa dekaskeapi tuchau aina nujai ijuntsa takata duka wakejumaitsugme, wagki ¿pegkeja dusha pegkegchaujaish wajuk atuemainaita? ¿Nuigtush utugsaya tsaaptina dusha suwejaish apatdaimainaita?   <span class="verse" id="V15">15&#160;</span>Cristuk Iwanchjaig ijunmaitsui. Nunisag Cristun nemajuidaushkam Cristun nemagchau aina nujaig ijunmaitsui.   <span class="verse" id="V16">16&#160;</span>Jega Apajuí ememattaiya duka, apajuimtai dakumkamu aina nujaig makichkish apaemaitsui. Wagki jutiik Apajuí tuke pujuuwa nuna jee ainaji, nuadui Apajuí chichaak:  </div><div class='q'>“Ditai pujustajai, nunikan ditajaig wetajai. Dita mina aentsug atinme, nuninakui wi dita Apajuiji atajai”, tiuwai.   <span class="verse" id="V17">17&#160;</span>Nuadui Apu Apajuí:  </div><div class='q'>“Tupanjatajum pegkegchaun takaina duka,  </div><div class='q'>nuniakjum kanaktajum pegkegchau aina duka takasaigpajum, nunikagmin wi atumnak jukitjime.   </div><div class='q'> <span class="verse" id="V18">18&#160;</span>Wi atumin Apa atajai, tuja atum mina uchig, mina nawantug atajum, tiuwai Apu ashí senchigtina nunú”.   </div><ul class='tnav'>
<li><a href='index.htm'>2 Corintios</a></li>
<li><a href='2CO05.htm'>&lt;</a></li>
<li><a href='2CO.htm'>6</a></li>
<li><a href='2CO07.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
