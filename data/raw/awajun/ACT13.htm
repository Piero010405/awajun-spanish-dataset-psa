<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Takasbau 13</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ACT13.htm" />
</head>
<body>
<ul class='tnav'>
<li><a href='index.htm'>Takasbau</a></li>
<li><a href='ACT12.htm'>&lt;</a></li>
<li><a href='ACT.htm'>13</a></li>
<li><a href='ACT14.htm'>&gt;</a></li>
</ul>
<div class="main">
 
<div class='chapterlabel' id="V0"> 13</div><div class='s'>Bernabé Saulojai nagkamchaku Apajuí chichame etsegku webau </div> <div class='p'> <span class="verse" id="V1">1&#160;</span>Iglesia aidau Antioquía, profeta nuigtú maestro aidau; Bernabé, Simón (Shuwin tutai), Lucio cirenenmaya; Manaén (Herodes Tetrarcajai ijunag tsakajua nu) nuigtú Saulo aina ju batsatu.   <span class="verse" id="V2">2&#160;</span>28 Makichik tsawantai Apu Apajuin emematuinak nuigtú ayuno takainak batsatai, Wakaní Pegkeji chichaak: “Bernabek Saulojai akaantugkatajum, wi dita takastinun untsukuitag nui takastinme”, tiuwai.   </div><div class='p'> <span class="verse" id="V3">3&#160;</span>Tiajam ayunamun nuigtú Apajuí augbaun inagnakag, buuknum achikag Apajuin aujtus awemajui.   <span class="verse" id="V4">4&#160;</span>Bernabé, Saulojai Wakani Pegkeji awemam weajui Seleucia, nui juaki barconum egkemawag ajuntai Chiprenum weajui.   <span class="verse" id="V5">5&#160;</span>Nui Salamina jegawag, jega judío ijuntaijin Apajuí chichamen etsejuidau. Juan Marcos tutaya nunashkam yaimpakti tima wekaegu.   </div><div class='p'> <span class="verse" id="V6">6&#160;</span>Ashí ajuntai aina nunak yujagsaju, nunikag Pafos jegakmag wainkajui, makichik iwishin judío aents Barjesús daagtin wait profetan;   <span class="verse" id="V7">7&#160;</span>nunú iwishna duka gobernador Sergio Paulo yacha nujai pujau. Nunú gobernador, Bernaben Saulojai untsukú, Apajuí chichamen antuktatus wakegau asa.   <span class="verse" id="V8">8&#160;</span>Nunittaman iwishin, griego chichamaik Elimas tutaya nu, gobernador Sergio utugchatan apujtau dekaskeapi tii, tau asa.   <span class="verse" id="V9">9&#160;</span>Tutai Saulo tikich daaji Pablo tutaya nu; Wakaní Pegkeji ajamu asa shiig emetug diis chichajak:   </div><div class='p'> <span class="verse" id="V10">10&#160;</span>—Amek tikima wait, pegkegchau, iwanchin uchijí, ashí pegkeg aina nuna shiwajiyaitme; ¿Wagka Apu Apajuin chichame pegkeja dusha, pegkegchauwa nuninush chichagme?   <span class="verse" id="V11">11&#160;</span>Yamai Apu Apajuí suwimkan amasmatai, wainmachu wajasam etsash waintsuk dukap tsawan pujustatme, tiu.  </div><div class='p'>Nunú tamawaik iwishnushkam wainmachu wajasú, nunik aentsun egau egkegsamtai wekaesatjai tusa.   <span class="verse" id="V12">12&#160;</span>Nu nunikun gobernador wainak dekaskeapi tiu, nunik Apu Jesús pachisa etsegbaunash shiig puyatjus antukui.   </div><div class='s'>Pablo Bernabejai Antioquía, Pisidia awa nui chichagkagtukbau </div> <div class='p'> <span class="verse" id="V13">13&#160;</span>Pablo ni kumpají aidaujai Pafos jegawaju nunikag barconum chimpimjag Perge shiyakajui, Panfilia nugkanum awa nui; tujash Juagkak ditan ukuinak Jerusalén wakitkiuwai.   <span class="verse" id="V14">14&#160;</span>Nunikmatai ditak Perge ukuinak jegawajui Antioquía Pisidia awa nui; nuniai tsawan ayamtai tsawagmatai jega judío ijuntaijin wayawag ekeemsajui.   <span class="verse" id="V15">15&#160;</span>Nuniai chicham umiktin agagbauwa nuna, profeta agagbau aidaunash ashí aujus ashimkag, jega ijuntaiya nuna apuji chichajuinak:  </div><div class='p'>—Yatsug aidauh, atumesh aents aidau anentai ichichtumain ajutjamkujaig chichaktajum, tau.   </div><div class='p'> <span class="verse" id="V16">16&#160;</span>Tama Pabloshkam wajakí, uwejin takuinu bitat asatnume tusa, nunik:  </div><div class='p'>—Israel aidauwah, nuigtú judiochu Apajuí puyatjusjum umijin aidautigmeshkam antugtuktajum.   <span class="verse" id="V17">17&#160;</span>Israelan Apajuijiya nu, iina muunji aajakajua nuna etegjauwai, dutikamu asa shiig kuashat yujakajui nuigtush tajimat wajasajui eke Egipto nugkenchau batsatiatak, imanikagmatai Apajuí shiig senchigtina ibau asa jiijui.   <span class="verse" id="V18">18&#160;</span>Dutikam uwegshunum cuarenta mijan tumain yujas pegkegchaun takaagtaish katsunjauwai;   <span class="verse" id="V19">19&#160;</span>dutika Canaán nugkanum, siete nugkanum ditash chichaku aidau batsamtatman depetuk ii muunji aidaun batsasui.   <span class="verse" id="V20">20&#160;</span>Nu ashí cuatrocientos cincuenta mijan tumain nagkaemakiu ai; “Apajuí juez aidaun adaijauwai, nu dutikamuk profeta Samuel pujujakua imanui jegantui.   <span class="verse" id="V21">21&#160;</span>Nunik pujusmatai, Samuelan segau ainawai iina reyjish ajutjamti, tusag. Tiagtai Apajuí Saulan Cisa uchijin, Benjamín weantun susauwai, dutikam cuarenta mijan inamjauwai.   <span class="verse" id="V22">22&#160;</span>Dutikamun idaimitkak Davitan rey ema chichaak: ‘Davitan Isaí uchijin wainkajai ju anentaijui shiig awajtawai ni ashí wi tabaunak dutikattawai’.   <span class="verse" id="V23">23&#160;</span>Nunú David weanta nuiyan ni anagkuauwa dutiksag Apajuí, Jesusan Israel aidaun uwemtijatnun awetiuwai.   <span class="verse" id="V24">24&#160;</span>Tujash Jesús eke jintinkagtutan nagkamtsaig, Juan ashí Israel aidaunak, ‘tudau takat idaikujum yamimagtajum’, tusa etsejú wekagu.   <span class="verse" id="V25">25&#160;</span>Nuniak Juan jakatnuji tikiju wegau asamtai chichaak: ¿Atumesh minash yayai tusagmea anentaimtugjume? wika atum auchuashit tujutjum duchauwaitjai; tujash mina ukujui makichik minittawai, nunak wika sapajinakesh atitmaitsujai, tiuwai.   </div><div class='p'> <span class="verse" id="V26">26&#160;</span>“Yatsug aidauh Abraham weantu aidauwah, nuigtú atum judiochu Apajuí puyatjusjum umijin ainajum aanutigmin juna chichaman antukag uwemjatnume tusa awetugmaje.   <span class="verse" id="V27">27&#160;</span>Tujash Jerusalén batsamin aidauk, ditá apuji aidaushkam Jesusnak dekachaju ainawai, nuigtú profeta chichamen ashí tsawan ayamtainum aujuinakush dekachajui, nunidau asag Jesusnak mantamnati tiaju ainawai, nuna dutikainak Apajuí nunikti tibauwa nuna umikajui.   <span class="verse" id="V28">28&#160;</span>Ni dutikamujin mantamnamainuk atsujaig Pilaton segajui maati tusag.   <span class="verse" id="V29">29&#160;</span>Nuna ashí ni pachisa agagbauwa nuna umikag, numinmayan akakiag ukusaju ainawai.   <span class="verse" id="V30">30&#160;</span>Tujash Apajuí jakaunak inankiuwai.   <span class="verse" id="V31">31&#160;</span>Dutikam kuashat tsawantai wantintukui Galilea nagkamas Jerusalegkash tuke niijai ijunag yujajakú aina nuna. Nunú ainawai yamai niina pachis, ashí aents aidaush antuinamunum etsejuina duka.   </div><div class='p'> <span class="verse" id="V32">32&#160;</span>“Nuadui jutiishkam yamajam chicham atuminish etsejuinaji: Apajuí ii muunji aajakajua nuna anagkuauwa nunú;   <span class="verse" id="V33">33&#160;</span>nunak Apajuí yamai, jutii ditá uchijí ainag nui umiké, Jesusan inankiuwa nuadui; Salmo jimaja ju agagbaunum agak: ‘Amek mina uchijuitme tuja witjai amina Apanuk, wi yamai aentsnum akiinati tima akiinau asam’,<a href="#FN1" class="notemark">*<span class="popup">Sal. 2.7.</span></a> tibauwa nunisag.   <span class="verse" id="V34">34&#160;</span>Apajuik ni chichame agagbauwa nui etsegkau aajakui, Jesús inankim niina iyashig ukumatainmag kaugchatna nuna pachis, duka: ‘Wi Davitan pegkejan dekaskea nuna anagkuauwaitag nunak aminí umiktatjai’,<a href="#FN2" class="notemark">†<span class="popup">Is. 55.3.</span></a> tawai.   <span class="verse" id="V35">35&#160;</span>Nuadui tikich agagbaunmash: ‘Amek amina inakem Pegkegma nuna iyashí kaugtí tusamek idaisashtatme’, tawai.   <span class="verse" id="V36">36&#160;</span>Dekaskenmag Davitak ni weantu aina nuig Apajuí dutikata tibaunak ashí imatiksag umik jakauwai, nunikmatai niina muunji ukumataijinig ukusam kaujui.   <span class="verse" id="V37">37&#160;</span>Tujash Apajuí Jesusnak inankiuwai dutikamu asa kaugchauwai.   <span class="verse" id="V38">38-39&#160;</span>Nunin asamtai yatsug aidauh, atumesh dekamain ainagme, tudau tsagkugnamuk Jesusai awai tusa etsejuinag nu; nunin asamtai ditá tudauji aidauk, Moisés chicham umiktá tibauwa nu umiamunmakesh pegkejai tamak asachajui, tujash ashí Jesusai dekaskeapi tabaunum pegkeg ainagme tama asajui.   <span class="verse" id="V40">40&#160;</span>Kuitamamkatajum profeta aidau tibauwa nu atumin uminkai, duka:   </div><div class='q'> <span class="verse" id="V41">41&#160;</span>“ ‘Dushikkagtin aidauwah antuktajum,  </div><div class='q'>puyatkatajum, nunikjum megkaejatajum;  </div><div class='q'>wagki atum batsamtinaitjum dui makichik takatan iwainaktinaitjai,  </div><div class='q'>duka makichik aentskesh ujapainakuish,  </div><div class='q'>dekaskeapi tichatin ainagme’ ”.<a href="#FN3" class="notemark">‡<span class="popup">Hab. 1.5.</span></a>   </div><div class='p'> <span class="verse" id="V42">42&#160;</span>Juna tusa ashimak Pablo ni kumpají aidaujai jega ijuntainmaya jiinjagmatai, judiochu aina nu, tikich tsawan ayamtai atata duishkam ju pachisam aan nagkaemasam ujajatkata, tusag segaidau.   <span class="verse" id="V43">43&#160;</span>Nunú ijunbau ashimnakmatai, kuashat judío aidau, nuigtú judío atajai tumamiu aidaujai Pablon Bernabejai wetai uyunaidau.  </div><div class='p'>Nuniagtai, atumek Apajuí wait anenjamja nuig ebetmamjatajum tusag chichajuidau.   </div><div class='p'> <span class="verse" id="V44">44&#160;</span>Tikich tsawan ayamtai jegamtai, ashí yaaktanmaya tumain ijunjajui Apu Apajuí chichame etsegbaun antukagtatus.   <span class="verse" id="V45">45&#160;</span>Tujash judío aidau kuashat aents tuwakajun wainkag senchi kajekag, Pablo tabaunak dakituidau asag pegkegchau chichajuidau.   <span class="verse" id="V46">46&#160;</span>Tuinam Pabloshkam Bernabejai ajankas aikaju:  </div><div class='p'>—Dekas dekatkauk atum ainajum nunú Apajuí chichame ujaktajum tibau ainagme. Tujash atumek pujut tuke atina duka dakitau asagmin, yamaik judiochu aina nui wetatji.   <span class="verse" id="V47">47&#160;</span>Wagki jutiinak Apu Jesús chichagtamak:  </div><div class='q'>“Aminak judiochu aina nui tsaaptina numamtin atí tusan apusajame,  </div><div class='q'>dutikamu asam midau uwemat pachisam ashí nugkanmash etsegkata tusan”, tujamaiji.   </div><div class='p'> <span class="verse" id="V48">48&#160;</span>Nuna antukag, judiochu aidauk shiig aneasajui, nunikag Apu Apajuí chichameg pegkejai tutan nagkamawaju, nuninak ashí pujut nagkanchaun jukitnume tibau aina duka dekaskeapi tiajui.   <span class="verse" id="V49">49&#160;</span>Apu Apajuí chichamega nunashkam ashí nunú nugkanmag dekaawajui.   <span class="verse" id="V50">50&#160;</span>Tujash judío aidau, nuwa Apajuin puyatjus umijin eme anentsá diitai aidaun, nuigtú aishmag chicham antugtai aidaujai akatjajui; dutikam Pablon Bernabejai waitkaidau, dutikawag ditá nugkeenig jiikiag awemajui.   <span class="verse" id="V51">51&#160;</span>Dutikam ditashkam ditá nawen yukukuntu awa nuna, pegajag akaketkaju dakituinamu asag iwaintuinak, dutika ukukiag Iconio weajui.   <span class="verse" id="V52">52&#160;</span>Tujash Jesusa nemajin aidauk, shiig aneasag pujuidau, Wakaní Pegkejish ajamu asag.   </div><ul class='tnav'>
<li><a href='index.htm'>Takasbau</a></li>
<li><a href='ACT12.htm'>&lt;</a></li>
<li><a href='ACT.htm'>13</a></li>
<li><a href='ACT14.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V33">13:33</a>
<span class="ft">Sal. 2.7.</span></p>
<p class="f" id="FN2"><span class="notemark">†</span><a class="notebackref" href="#V34">13:34</a>
<span class="ft">Is. 55.3.</span></p>
<p class="f" id="FN3"><span class="notemark">‡</span><a class="notebackref" href="#V41">13:41</a>
<span class="ft">Hab. 1.5.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
