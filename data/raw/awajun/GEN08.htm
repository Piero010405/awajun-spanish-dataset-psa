<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Génesis 8</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/GEN08.htm" />
</head>
<body>
<ul class='tnav'>
<li><a href='index.htm'>Génesis</a></li>
<li><a href='GEN07.htm'>&lt;</a></li>
<li><a href='GEN.htm'>8</a></li>
<li><a href='GEN09.htm'>&gt;</a></li>
</ul>
<div class="main">
 
<div class='chapterlabel' id="V0"> 8</div><div class='s'>Abau mijaakbau </div> <div class='p'> <span class="verse" id="V1">1&#160;</span>Imanik tsawan atai, Apajuí Noén ashí kuntin niijai arcanum chimpijaidaujai wait anenjauwai. Nuadui Apajuí abau kuyuati tusa dasen nugká ajunjauwai, dutikam nunú umpuam kuyutan nagkamdauwai.   <span class="verse" id="V2">2&#160;</span>Tuja nugkanum waa múun ujanjamtai, yumi initkanmaya jiinaidaushkam ashí epennajui. Antsag nayaimpinmaya yumi senchi yutaushkam ashí mijaakui.   <span class="verse" id="V3">3&#160;</span>Nunikmatai duwi diipas kuyutan nagkamdauwai. Nunik ciento cincuenta tsawan ejegak nuni senchi kuyuau.   <span class="verse" id="V4">4&#160;</span>Nunik siete nantu taka nuigtu diecisiete tsawan wegai, muja Araratnum arca patamiuwai.   <span class="verse" id="V5">5&#160;</span>Tuja nujagkek tuke kuyu aig, diez nantu taka nuigtu makichik tsawan tsawaju ai, muja shiig múun aidaun titiji wantinjauwai.   </div><div class='p'> <span class="verse" id="V6">6&#160;</span>Tuja cuarenta tsawan nagkaemai, arcanum egkemsa niimtain Noé ujainiuwai.   <span class="verse" id="V7">7&#160;</span>Dutika cuervon juki akupkauwai, tujash ekemainji atsau asamtai, kuyuati tusa dakak ayatak nanaak wainak wekagu.   <span class="verse" id="V8">8&#160;</span>Nuna dutika duwi pujus, kuyua buku weatsuash tusa dekatatus makichik pauman akupkauwai.   <span class="verse" id="V9">9&#160;</span>Tujash nugkak eke buku wantinchau asamtai, paumak nii ekemsa ayamainjin wainkachu asa wakitki arcanum tauwai. Nunikmatai Noé uwejen awentun pauman juki arcanum awayauwai.   </div><div class='p'> <span class="verse" id="V10">10&#160;</span>Dutika ataktu siete tsawan dakasui, nunik awentsag pauman akupkauwai.   <span class="verse" id="V11">11&#160;</span>Dutikamu etsa akagai, olivo dukeen tsujig apas tauwai. Nunikmatai Noé anentaimas, dekas nugkak bukuap weawa tiuwai.   <span class="verse" id="V12">12&#160;</span>Tuja nuigtushkam siete tsawan dakasui, nunik awentsag pauman akupkauwai; tujash paumak ataktu wakitkig tachui.   </div><div class='p'> <span class="verse" id="V13">13&#160;</span>Tuja nujag kuyua buku wajasua nunak Noék mijanjinak seiscientos ejeyi nuigtu makichik mijanan achiku ai nunikui. Mijan nagkamnamu yama nagkamchak nantu taka makichik tsawan tsawaju ai, Noé arca jeen chigkainiuwai. Dutika diikma kuyua nugka buku wajasun wainkauwai.   <span class="verse" id="V14">14&#160;</span>Tuja jimag nantua nuna achika veinti siete tsawan wegai, namakak shiig kuyua buku wajasui.   </div><div class='s'>Noé arcanum egketu jiinkimu </div> <div class='p'> <span class="verse" id="V15">15&#160;</span>Ashí kuyua buku wajasmatai Apajuí Noén chichajak:   <span class="verse" id="V16">16&#160;</span>“Arcanum ame, amina nuwem, uchijum aidau, uchigmin nuwe aidaujai chimpigjum nunú ashí jiinjatajum.   <span class="verse" id="V17">17&#160;</span>Tuja ashí kuntin: chigki aidau, kuntin tagkumtai aidau, kuntin japiinas yujau aidau amejai chimpija dushakam ashí jiigta. Dutikawamin ashí yantamnum shiyaktinme, nunik yujaktinme, nuniak ashí nugkanum piyaktinme”, tiuwai.   </div><div class='p'> <span class="verse" id="V18">18&#160;</span>Tusa tima Noé jiinak niina nuwen, niina uchiji aidaun, tuja uchijin nuwe aidaun aatus ashí jiijui.   <span class="verse" id="V19">19&#160;</span>Tuja ashí kuntin aidaushkam, tuja kuntin tagkumtai aidaush, tagkumchatai aidaujai, kuntin japiinas yujau aidaushkam, chigki aidaushkam ashí jiinjauwai.   <span class="verse" id="V20">20&#160;</span>Noé arcanmaya jiinki kuntin patasa apeaku Apajuí ememattinun kaya ekenag najanauwai.<a href="#FN1" class="notemark">*<span class="popup">“Kaya ekenag najanauwai” tawa nunak apach chichamnum “altar” tawa nuna tawai.</span></a> Dutika kuntin aidaun, chigki aidaujai Apajuí diisam pegkeg aidaun yajuak nuna nejen ashí apeak<a href="#FN2" class="notemark">†<span class="popup">“Ashí apeak” tawa nunak “holocauston” taku tawai. Holocausto tawa nunak kuntinu maawag ampujin jujuki nejenak ashí apejaku ainawai.</span></a> Apajuín emematiuwai.   <span class="verse" id="V21">21&#160;</span>Nunú Apajuín shiig awagmakui. Nuadui Apajuí chichaak: “Yamai nagkamsanuk aents aidaun tudaujinig nugkanak ataktuk pegkegchaunmak yumigjashtatjai, wagki aents aidauk yama datsameamuik pegkegchau takatnak anentaimtin ainawai. Tuja nuigtushkam ataktu awagkinuk yamai ijinag aikanuk pujutji ajamu aina nunak ijinashtinaitjai.   </div><div class='q'> <span class="verse" id="V22">22&#160;</span>“Juju nugka awa junisag aigkik,  </div><div class='q'>ajakma yutak tuke atinai, tuja nimpain, tsetsek,  </div><div class='q'>yumi tepeau, esat, tsawai,  </div><div class='q'>kashi aina duka ashí imanisag atinai”, tiuwai.   </div><ul class='tnav'>
<li><a href='index.htm'>Génesis</a></li>
<li><a href='GEN07.htm'>&lt;</a></li>
<li><a href='GEN.htm'>8</a></li>
<li><a href='GEN09.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V20">8:20</a>
<span class="ft">“Kaya ekenag najanauwai” tawa nunak apach chichamnum “altar” tawa nuna tawai.</span></p>
<p class="f" id="FN2"><span class="notemark">†</span><a class="notebackref" href="#V20">8:20</a>
<span class="ft">“Ashí apeak” tawa nunak “holocauston” taku tawai. Holocausto tawa nunak kuntinu maawag ampujin jujuki nejenak ashí apejaku ainawai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
