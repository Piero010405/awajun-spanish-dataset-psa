<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Jeremías 31</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JER31.htm" />
</head>
<body>
<ul class='tnav'>
<li><a href='index.htm'>Jeremías</a></li>
<li><a href='JER26.htm'>&lt;</a></li>
<li><a href='JER.htm'>31</a></li>
<li><a href='JER36.htm'>&gt;</a></li>
</ul>
<div class="main">
 
<div class='chapterlabel' id="V0"> 31</div><div class='s'>Israel aents aidau dita nugken waketjamu </div> <div class='p'> <span class="verse" id="V1">1&#160;</span>Tuke Pujuu chichaak:  </div><div class='p'>“Israel aents aidau achija yajuakbau Babilonia nugkanum batsata nunú ataktu waketug kaunawagmataig, wi ashí Israel aents aidaun Apajuíji atatjai, untsu dita mina aentsug agtinai”, tawai.   </div><div class='b'> &#160; </div> <div class='q'> <span class="verse" id="V2">2&#160;</span>Tuke Pujuu chichaak:  </div><div class='q'>“Israel aents aidau uwegshunum yujayanum nunak  </div><div class='q'>wi wait anenjan yaigkuitjai.  </div><div class='q'>Tuja maaniamunum jinachu aina nunashkam  </div><div class='q'>wi ayamtiksauwaitjai.   </div><div class='q'> <span class="verse" id="V3">3&#160;</span>Yaunchkek wika ditanak atushat wantintukuitjai.  </div><div class='q'>Nunika chichagkun: Wika atumnak tuke aneen asan,  </div><div class='q'>yamaikish tuke wait anentakun kuitamjime.   </div><div class='q'> <span class="verse" id="V4">4&#160;</span>Israel aents aidauwah, ataktu inantaittajime.  </div><div class='q'>Dutika ai ataktu pandereta awatkujum  </div><div class='q'>shiig aneasjum nantsemtinaitjume.   </div><div class='q'> <span class="verse" id="V5">5&#160;</span>Samaria mujajin ataktu uva ajakmakjum  </div><div class='q'>nunú nejekmatai, shiig aneasjum yuwatnaitjume.   </div><div class='q'> <span class="verse" id="V6">6&#160;</span>Tuja suntag jinta kuitamin aidau  </div><div class='q'>Efraígka mujajinia untsumainak:  </div><div class='q'>‘¡Kaunatajum, nunikagmin Jerusalén shiyaka  </div><div class='q'>Tuke Pujuu iina Apajuíji emematiagmi!’  </div><div class='q'>tiagtina nunú tsawan jegatnai”, tawai.   </div><div class='b'> &#160; </div> <div class='q'> <span class="verse" id="V7">7&#160;</span>Tuke Pujuu chichaak:  </div><div class='q'>“Israel aents aidau pachisjum,  </div><div class='q'>shiig aneasjum kantamatajum,  </div><div class='q'>atum ainagme tikich nugka múun aina  </div><div class='q'>nuna nagkaesau eme anentsa diitai aidautijum.  </div><div class='q'>Nuadui senchi kantamkujum:  </div><div class='q'>‘¡Tuke Pujuu niina aentsji aidau ujumak iwaku  </div><div class='q'>juwaku aina nuna ayamjuk uwemtikjati!’ titajum.   </div><div class='q'> <span class="verse" id="V8">8&#160;</span>Babilonia nugkanum batsatjum nunak awakjattajime,  </div><div class='q'>tuja tikich nugkanum batsatutigminashkam  </div><div class='q'>atumi nugkemin awakjattajime.  </div><div class='q'>Wainmachu aidaush, shutuu aidaush,  </div><div class='q'>nuwa ejamtin aidaush, yama uchigmaku aidaush waketjagtinai.  </div><div class='q'>Nuninak shiig kuashat waketjagtinai.   </div><div class='q'> <span class="verse" id="V9">9&#160;</span>Awake anentaimag buutkiag waketiagtinai,  </div><div class='q'>nunik mininakui wi yajuakan,  </div><div class='q'>jinta pegkeg paka tukumka iyaumainchau wega nuni emagtinaitjai.  </div><div class='q'>Witjai Israel aents aidaun apajinuk.  </div><div class='q'>Tuja Efraígkai mina uchig iwaiya duka.   </div><div class='q'> <span class="verse" id="V10">10&#160;</span>Ashí aents aidautijum  </div><div class='q'>Tuke Pujuu chichame antuktajum,  </div><div class='q'>nunikjum nayantsa pakajin atushat yujasjum  </div><div class='q'>niina chichame etsegkatajum.  </div><div class='q'>Israel aents aidaunak Apajuí dapampaak emegkajui.  </div><div class='q'>Tujash nigki ataktu ikaunmattawai,  </div><div class='q'>dutika uwija kuitamin uwigjin kuitamama imatikas kuitamkattawai.   </div><div class='q'> <span class="verse" id="V11">11&#160;</span>Tuke Pujuu Israel aents aidaunak  </div><div class='q'>tikich nugka muunnumia achija yajuakbaun  </div><div class='q'>ayamjuk agkanmitkatnai.   </div><div class='q'> <span class="verse" id="V12">12&#160;</span>Dutika Apajuí yaigbau asag, Israel aents aidauk Jerusalén  </div><div class='q'>kaunawag shiig aneenak kantamiagtinai.  </div><div class='q'>Untsu Tuke Pujuu ditan yayaak: Trigo, vino, aceite,  </div><div class='q'>uwig aidau, baka aidau susamun nuna maawag  </div><div class='q'>shiig aneas yuwawagtinai.  </div><div class='q'>Tuja ditak ajak ajakbau yumi ukattai asa,  </div><div class='q'>pegkegchiama iman agtinai.  </div><div class='q'>Ditak atakesh depeteamak achagtinai.   </div><div class='q'> <span class="verse" id="V13">13&#160;</span>Tuja nuwa muntsujut aidau, aishmag datsa aidau,  </div><div class='q'>múuntuch aidau aatus shiig aneasag nantsebiagtinai.  </div><div class='q'>Wi dita anentainak ichichtugtinaitjai,  </div><div class='q'>dutikakun wake besemag batsatunak yapagtuan  </div><div class='q'>dakujamun susagtinaitjai.  </div><div class='q'>Tuja dita najaimainak waituina nuna nagkaesau  </div><div class='q'>shiig anemtiksagtinaitjai.   </div><div class='q'> <span class="verse" id="V14">14&#160;</span>Sacerdote aidaushkam dekas  </div><div class='q'>yutai shiig pegkeg aidaun yuwawagtinai,  </div><div class='q'>tuja mina aentsug aidaushkam,  </div><div class='q'>wi ditan susagtinaitag nunak dita atsumamun  </div><div class='q'>nagkaesau jukiagtinai, nuninak shiig anediagtinai.  </div><div class='q'>Witjai Tuke Pujuunuk, nunak dekas tajai.”   </div><div class='q'> <span class="verse" id="V15">15&#160;</span>Nuigtu Tuke Pujuu chichaak:  </div><div class='q'>“Ramá nugkanum senchi buutbau antuenawai,  </div><div class='q'>nunak Raquel niina uchiji jinamunum buutak imatui,  </div><div class='q'>tuja anentai ichichtugta tamash dakitawai”, tawai.   </div><div class='q'> <span class="verse" id="V16">16&#160;</span>Tujash Tuke Pujuu niina chichajak:  </div><div class='q'>“Raquelah, buutu pujutsuk idaisata,  </div><div class='q'>nunikam negaikijum jaipjata,  </div><div class='q'>wainkan uchigtuchu juwakchatjash tiipa,  </div><div class='q'>amina uchijum aidauk  </div><div class='q'>shiwaja nugken batsatu waketug kaunattawai.  </div><div class='q'>Nunikmatai wake besemag pujam duka  </div><div class='q'>shiig aneastatme.  </div><div class='q'>Witjai Tuke Pujuunuk, nunak dekas tajai.   </div><div class='q'> <span class="verse" id="V17">17&#160;</span>Uchigtuchuap wajasja tusam anentaimkum waitiame,  </div><div class='q'>tujash amina uchijum aidauk atakea duwi  </div><div class='q'>waketug kaunatnai.  </div><div class='q'>Witjai Tuke Pujuunuk nunak dekas tajai.   </div><div class='q'> <span class="verse" id="V18">18&#160;</span>Mina aentsug Efraín wegantu aidau kajeka buutuinak:  </div><div class='q'>‘Israel aents aidau Apajuíjiyah,  </div><div class='q'>¡Ametme Tuke Pujuu, ii aidauti Apajuíjimek!  </div><div class='q'>Iik toro kakajus unuinamaitsu iman ayaji,  </div><div class='q'>tujash ame unuinakbau asa, ame tabau umiaji.  </div><div class='q'>¡Ametme jutii Apajuíjimek,  </div><div class='q'>nuadui ataktu awagkim yaijatkata!   </div><div class='q'> <span class="verse" id="V19">19&#160;</span>Ii aidautik ame umigtsuk wainka yujasji,  </div><div class='q'>tujash awake anentaimja ii pegkegchau  </div><div class='q'>takamsamu anentaimtusa,  </div><div class='q'>pempeentumaki iina bakui iju yujaji.  </div><div class='q'>Yaunchuk datsa asa pegkegchau takamsamu  </div><div class='q'>anentaimtusa datsaamaji’, tuidau.”   </div><div class='q'> <span class="verse" id="V20">20&#160;</span>Tujash Tuke Pujuu ditan chichajak:  </div><div class='q'>“Efraín aents aina duka mina uchig ainawai,  </div><div class='q'>nuadui wika dita aidaun ima senchi aneajai.  </div><div class='q'>Suwimka susanush pachitskek idaitsujai.  </div><div class='q'>¡Ashí mina anentaigjai aneajai!  </div><div class='q'>¡Ditanak shiig anentuinajai!  </div><div class='q'>Witjai Tuke Pujuunuk, nunak dekas tajai.   </div><div class='q'> <span class="verse" id="V21">21&#160;</span>Israel aents aidauwah,  </div><div class='q'>atum weajum nunú jinta shiig diisa wetajum,  </div><div class='q'>kajimatkugmesh ataktu yupichu wainkamnujum.  </div><div class='q'>Atumi wekaetaijum aajakua nunú shiig diistajum.  </div><div class='q'>Nunikjum, ¡wakitkijum atumi yaaktajin kaunatajum!   </div><div class='q'> <span class="verse" id="V22">22&#160;</span>Makichik nuwauch emetnag pujuchujai betek  </div><div class='q'>wainka yujajum dusha ¿wajutiya idaisattagme?  </div><div class='q'>Witjai Tuke Pujuu, Israel aents aidau Apajuíjinuk,  </div><div class='q'>juju nugka juwi pegkejan Apajuí umike.  </div><div class='q'>Nunak nuwa aishin aneak ataktu wakitkittawai”, tawai.   </div><div class='s'>Israel aents aidau atakea duwi shiig batsamsagtin </div> <div class='p'> <span class="verse" id="V23">23&#160;</span>Tuke Pujuu, Israel aents aidaun Apajuíji ashí senchigtina nunú kajanum chichagtak:  </div><div class='p'>“Judá wegantu aidau shiwaja nugken batsata nuna awakjan Jerusalén ikaunmattajai. Dutika ai dita nugken, dita yaaktajin batsamas ataktu chichainak: ‘¡Jerusalégkah, amek Tuke Pujuu pegkegnum yumigsamu ata! ¡Jerusalégnum dekas shiig takamu awai!’ tiagtinai.   </div><div class='p'> <span class="verse" id="V24">24&#160;</span>“Nunú nugkanmak, Judá wegantu aidau, dita yaaktaji aidau, ajak ajakbau aidau, uwija kuitamin aidau aatus aitnai.   </div><div class='p'> <span class="verse" id="V25">25&#160;</span>“Tuja aents pimpikiag kakaumainchau wajas batsatunak wi ayujatnaitjai, dutikakun umutainashkam agtinaitjai”, tusa Apajuí tujutmayi.   </div><div class='p'> <span class="verse" id="V26">26&#160;</span>Tujutkui antu pujaun shintajan, kajanmap ankaja tibaijai, nunú mina shiig awajtukmayi.   </div><div class='p'> <span class="verse" id="V27">27&#160;</span>Tuke Pujuu chichaak: “Israel aents aidau nugken, Judá wegantu aidau nugken, aents aidau shiig kuashat, tuja kuntin aidaushkam imanisag yujakti tusan titatjai. Nunú uminkatin tsawan jegattawai.   <span class="verse" id="V28">28&#160;</span>Tuja tsaiktasan, ijinatasan, tegaktasan, aneaku pujuyag nunisnuk yamaishkam yaakat tsaikbaun ataktu yaaktamkatasan, ataktu ajakmatasan, ataktu iwajatasan nunú betek uminkati tusan aneaku pujuttajai. Witjai Tuke Pujuu, nunak dekas uminkatnun tajai.   <span class="verse" id="V29">29&#160;</span>Nunú tsawantin chichainak: ‘Múun aidau takainawai, nuniagtai uchi aidau akikmainawai’ tusa tauk makichkish atsutnai.   <span class="verse" id="V30">30&#160;</span>Wagki maki makichik aentsuk nii pegkegchau takamsamujin suwimkan jukitnai. Nuadui maki makichik dita pegkegchau takasbaunum jakagtinai”, tiuwai.   </div><div class='p'> <span class="verse" id="V31">31&#160;</span>Tuja Tuke Pujuu junashkam tawai:  </div><div class='p'>“Wi Israel aents aidaujai, Judá wegantu aidaujai, chichaman umiktinaitag nunú tsawan jegatnai.   <span class="verse" id="V32">32&#160;</span>Wi chichaman umiktinaitag duka yaunchuk dita apachji aajaku aidau Egipto nugkanum batsatun jiijan ditajai chichaman umikuitag nujai betekak achatnai, wagki ditak midau ainayatak, mina chichamjun umikchaju ainawai. Witjai Tuke Pujuunuk, nunak dekas tajai.   </div><div class='p'> <span class="verse" id="V33">33&#160;</span>“Tuja nunú tsawan jegamtai, wi ditajai chichaman umiktinaitag duka juju atinai: Wi chicham umikbauwa nuna dita anentain egketjattajai, tuja anentaimtajinish agatjagtatjai. Wi dita Apajuíji atatjai, untsu dita mina aentsug agtatui. Witjai Tuke Pujuunuk, nunak dekas tajai.   </div><div class='p'> <span class="verse" id="V34">34&#160;</span>“Nuadui makichik aents mina chichamjun unuimag tikichi jintinmainuk makichkish atsumnashtinai, wagki nunú tsawantinig uchi aidau nagkamas múun aidaushkam ashí mina chichamjunak unuimajagtinai. Tuja wi dita tudaujinak ashí tsagkujatnaitjai. Ataktu awagkinuk dita tudaujinak adeagchatnaitjai. Witjai Tuke Pujuunuk, nunak dekas uminkatnun tajai”, tiuwai.   </div><div class='b'> &#160; </div> <div class='q'> <span class="verse" id="V35">35&#160;</span>Tuke Pujuu etsanak tsawai etsanjatnun apusauwai,  </div><div class='q'>tuja yaya, nantu, aina nunashkam kashi  </div><div class='q'>etsanjagtinun apusauwai.  </div><div class='q'>Tuja nayantsak tsukatak uutti tama imaniawai.  </div><div class='q'>Nunak Tuke Pujuu ashí senchigtina nunú tawai:   </div><div class='q'> <span class="verse" id="V36">36&#160;</span>“Tuja Israel aents aidau chicham umikagtinun  </div><div class='q'>wi umikag nuna betek uminachkug,  </div><div class='q'>duwi nagkamsag mina aentsug achagtinai.  </div><div class='q'>Witjai Tuke Pujuunuk, nunak dekas tajai.   </div><div class='q'> <span class="verse" id="V37">37&#160;</span>Untsu wi ditan anagkuawaitag nuna,  </div><div class='q'>dita pegkegchaujin idaisatag takunuk,  </div><div class='q'>makichik tsawantai nayaimpin ashí dekapa ashimak,  </div><div class='q'>nugka initkenash ashí ejeyagmatai idaisatnaitjai.  </div><div class='q'>Witjai Tuke Pujuunuk nunak dekas tajai.”   </div><div class='p'> <span class="verse" id="V38">38&#160;</span>Tuke Pujuu chichaak: “Mina yaaktag Jerusalén tsaikbau ataktu kumpin jiikbau Hananel awa, nuwi nagkama waiti múun najanamu yaakat tuniakbaunum awa imanui yaaktamkatin tsawan jegattawai.   <span class="verse" id="V39">39&#160;</span>Yaakat peejamu nagkatkau aidauk, tutupit juwaki Garebnum nain awa nuwi ejeenta, nuwi tunimtikja juki Goa tutaya nuni emamu atatui.   <span class="verse" id="V40">40&#160;</span>Tuja aents jakau aidau ukutai, yuku aidau utsautai wake aina duka ashí midau atatui. Tuja nuigtushkam nugka agkan takaschamu entsa Cedrón tutaya aatus nagkamas, caballo waitai tutai etsa minitaiya nuni awa imanui nagkatkauwa duka ashí midau atatui. ¡Atakea duish Jerusalégkak ataktu awagki tsayamak achatnai!” tiuwai.   </div><ul class='tnav'>
<li><a href='index.htm'>Jeremías</a></li>
<li><a href='JER26.htm'>&lt;</a></li>
<li><a href='JER.htm'>31</a></li>
<li><a href='JER36.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
