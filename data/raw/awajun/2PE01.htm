<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 2 Pedro 1</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/2PE01.htm" />
</head>
<body>
<ul class='tnav'>
<li><a href='index.htm'>2 Pedro</a></li>
<li><a href='1PE05.htm'>&lt;</a></li>
<li><a href='2PE.htm'>1</a></li>
<li><a href='2PE02.htm'>&gt;</a></li>
</ul>
<div class="main">
 <div class='mt'>Pedro awentsaik carta agagbau   
</div><div class='chapterlabel' id="V0"> 1</div><div class='s'>Kumpamkagtamu </div> <div class='p'> <span class="verse" id="V1">1&#160;</span>Witjai Simón Pedro, inakaitjai nuigtush Jesucristo apostoljiyaitjai, iina Apajuiji Uwemtijamin nuigtú Jesucristo pegkejan takauwa nu dekaskeapi tabau shiig pegkeg jutii ajutjama duke ajutjamu asagmin atumnash kumpamjime.   <span class="verse" id="V2">2&#160;</span>Iina Apají Apajuí, iina Apuji Jesusjai anenjauch wait anenjamag shiig agkan pujutan amastinme. Atumek ni pachisjumesh shiig dekau asagmin.   </div><div class='s'>Jesusan nemagkaju aidau pujumain </div> <div class='p'> <span class="verse" id="V3">3&#160;</span>Apajuí niina senchijin ashí iina pujutjin atsumamua nuna nuigtú nigki puyatjusa umigta nunash sujamsauwai; nigki niina imanji nuigtú ni takasbauji shiig pegkeja nunash dekatnume tusa etegtamjauwai.   <span class="verse" id="V4">4&#160;</span>Nunú senchik ashí pegkeg tikichin nagkaesau aidaun ni anagtamauwa nunash sujamsauwai; dutikamu asag ju nugka jui pegkegchau wakegat aina nunak agkanmagawag Apajuí wajukuita imanuk atinme tujamu asa.   <span class="verse" id="V5">5&#160;</span>Nuadui atumshakam kakanmamainaitjume dekaskeapi tabauwa nu, pegkeg takamua dusha ajití tabaunum; pegkeg takamua nu, dekata dusha ajití;   <span class="verse" id="V6">6&#160;</span>dekata nu, iik kuitamamta dusha ajití; iik kuitamamta nu, waugtakchau ata dusha ajití; waugtakchau ata nu, Apajuí puyatjusa umigta dusha ajití;   <span class="verse" id="V7">7&#160;</span>Apajuí puyatjusa umigta nu, yatsut anendaisa anenita dusha ajití; yatsut anendaisa anenita nu, aneenit ajití.   </div><div class='p'> <span class="verse" id="V8">8&#160;</span>Ashí ju aidau ajutjamainakuig nuigtush takamtikamak, nuní senchi iina Apuji Jesucristo dekatnum yaimpaktatjume, nuniau asajum atsumchataig nuigtú wainkagmek juwakchattagme.   <span class="verse" id="V9">9&#160;</span>Tujash juna betek uminachuk aents wainmachujai betekai, nuniachkush atushat wainmachua nuninai, yaunchuk tudauji aajakua nuna Apajuí tsagkujamunash aneachu asa.   <span class="verse" id="V10">10&#160;</span>Nuadui yatsug aidauh, atumek Apajuí untsukbau nuigtú etegkamu asajum nuig ebetmamata tabaunum kakanmamsatajum; wagki aaja nuniakjumek kakajus tudauk takaschattagme.   <span class="verse" id="V11">11&#160;</span>Nuniau asajum shiig anentsá, iina Apuji Uwemtikagtin Jesucristua nuna inamtaiji tuke atina nui awayam atatjume.   </div><div class='p'> <span class="verse" id="V12">12&#160;</span>Nuadui junak tuke aneemtiksanké atatjime dekagminkish, nuigtú dekaskea nu atumin ajutjamjum nui ebetmamjau ainagminig.   <span class="verse" id="V13">13&#160;</span>Wi iwaaku pujag duik, tuke aneemtiksanké amainaitjim duka pegkejai.   <span class="verse" id="V14">14&#160;</span>Wagki dekajai dukap pujutsuk jakattag nunak, iina Apuji Jesucristo dekamtijuama nunisnuk.   <span class="verse" id="V15">15&#160;</span>Tujash ashí wi dutikmainnak dutiksan dekapsatjai, wi jakamtaish nunú aina nunak, tuke aneaku atinme tau asan.   </div><div class='s'>Cristo imanjin wainkaju aidau </div> <div class='p'> <span class="verse" id="V16">16&#160;</span>Wagki iina Apuji Jesucristo ashí ni senchijijai minitna nu pachisa atum dekamtikauwaitag duka, aents anentaimsa augmattsamu aina nuninchauwai, duka iina jiin niina imanji wainkauwaitag nu tibaiji,   <span class="verse" id="V17">17&#160;</span>ni Apají Apajuiya nu eme anentus nuigtú tsaaptin ema awajus, nu tsaaptin shiig pegkeja nuiya chichaman akupjak: “Juuwai mina uchig anetaijuk, wi etegkamu”, tiuwa nu.   <span class="verse" id="V18">18&#160;</span>Nu chicham nayaimpinmayag jutii antukbaiji, niijai muja pegkegma nui batsamsaja.   </div><div class='p'> <span class="verse" id="V19">19&#160;</span>Nuigtushkam chicham dekaskea nuna profeta aidau tibauwa nu ajutjamji, nunú emamkesjum dekatajum, dita chichakbauwa duka lámpara ekemakam suwen tsaaptin emama numamtinai, nunin asa Cristo yaya etsawamak tsaaptin wegama imana nu atumi anentaiminish tsaaptin etamtatui.   <span class="verse" id="V20">20&#160;</span>Tuja ashí dekatkau dekamainaitjum duka: Atak uminkatin chicham Agagbauwa duka, makichik aentskesh ni wajuk anentaimua nu tichamu ainawai,   <span class="verse" id="V21">21&#160;</span>nu atak uminkatin tibauwa duka, makichkish aents wakegak tibau ainatsui, duka aents pegkejam Apajuinu aajakajua nuna, Wakaní Pegkejiya nu ujaam tiaju ainawai.   </div><ul class='tnav'>
<li><a href='index.htm'>2 Pedro</a></li>
<li><a href='1PE05.htm'>&lt;</a></li>
<li><a href='2PE.htm'>1</a></li>
<li><a href='2PE02.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
