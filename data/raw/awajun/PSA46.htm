<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Salmos 46</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/PSA046.htm" />
</head>
<body>
<ul class='tnav'>
<li><a href='index.htm'>Salmos</a></li>
<li><a href='PSA043.htm'>&lt;</a></li>
<li><a href='PSA.htm'>46</a></li>
<li><a href='PSA047.htm'>&gt;</a></li>
</ul>
<div class="main">
 
<div class='chapterlabel' id="V0"> 46</div><div class='s'>Apajuík jutijai pujawai </div> <div class='d'>Coré uchiji aidau agajagbau <br/> Juka jaka ukumamunum kantamajakbauwai </div> <div class='q'> <span class="verse" id="V1">1&#160;</span>Apajuíyai iina kuitamjamin,  </div><div class='q'>iina senchimtijamin,  </div><div class='q'>tuja utugchat ataish tuke yaijatin.   </div><div class='q'> <span class="verse" id="V2">2&#160;</span>Nuadui nugka buchittai,  </div><div class='q'>muja aidau yumpunainak,  </div><div class='q'>nayantsanum kakegu  </div><div class='q'>wainkuish ishamaitsuji.   </div><div class='q'> <span class="verse" id="V3">3&#160;</span>Nayants senchi tsukatbau,  </div><div class='q'>kedegtak muja aidaun senchi umuchiak  </div><div class='q'>ishamain wajakuish ishamaitsuji.   </div><div class='b'> &#160; </div> <div class='q'> <span class="verse" id="V4">4&#160;</span>Namakak nii tsegkeakbaujijai  </div><div class='q'>Apajuí yaaktajin aents batsatun shiig anemtikui,  </div><div class='q'>nunú yaaktak dekas tikich yaakat aidaun nagkaesau  </div><div class='q'>shiig pegkegmai, Apajuí pujutai asa.   </div><div class='q'> <span class="verse" id="V5">5&#160;</span>Apajuík nunú yaakta ejapeen pujawai,  </div><div class='q'>nuadui makichkish tsaimainchau ainawai.  </div><div class='q'>Tuja Apajuí aentsji aidau,  </div><div class='q'>nunú yaaktanum batsatunak kashikiuch nagkamas yayawai.   </div><div class='q'> <span class="verse" id="V6">6&#160;</span>Aents nugka muunnumia aidauk,  </div><div class='q'>nugka múun aidaun apuji aidaujai  </div><div class='q'>Apajuí chichamun antukag  </div><div class='q'>ishamainak senchi pampainawai.  </div><div class='q'>Tuja nugkashkam Apajuí chichatai,  </div><div class='q'>yumpuna tsainak megkaewai.   </div><div class='b'> &#160; </div> <div class='q'> <span class="verse" id="V7">7&#160;</span>¡Tuke Pujuu ashí senchigtina duka jutijai pujawai!  </div><div class='q'>¡Jacopan Apajuíjiya nunuwai iina kuitamjamin!   </div><div class='b'> &#160; </div> <div class='q'> <span class="verse" id="V8">8&#160;</span>Tuke Pujuu ishamain wainchatai aidaun  </div><div class='q'>juju nugkanum iwainajua nunú  </div><div class='q'>taajum diistajum.   </div><div class='q'> <span class="verse" id="V9">9&#160;</span>Maanitak ashí nugkanum atsuti tusa tine.  </div><div class='q'>Nuadui maaniaku flecha akentai aidaunak  </div><div class='q'>nagki aidaujai kupigmayi,  </div><div class='q'>dutikak carro maaniaku jutai aidaunashkam  </div><div class='q'>apeka utsagmayi.   </div><div class='q'> <span class="verse" id="V10">10&#160;</span>¡Anuig nagkankatajum!  </div><div class='q'>¡Witjai Apajuínuk, nunú dekatajum!  </div><div class='q'>Ashí nugkanmaya aidauk mina umigtukagtatui.   </div><div class='b'> &#160; </div> <div class='q'> <span class="verse" id="V11">11&#160;</span>¡Tuke Pujuu ashí senchigtina duka jutijai pujawai!  </div><div class='q'>¡Jacopa Apajuíjiya nunuwai iina kuitamjamnuk!   </div><ul class='tnav'>
<li><a href='index.htm'>Salmos</a></li>
<li><a href='PSA043.htm'>&lt;</a></li>
<li><a href='PSA.htm'>46</a></li>
<li><a href='PSA047.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
