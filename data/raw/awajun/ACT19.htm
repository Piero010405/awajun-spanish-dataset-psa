<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Takasbau 19</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ACT19.htm" />
</head>
<body>
<ul class='tnav'>
<li><a href='index.htm'>Takasbau</a></li>
<li><a href='ACT18.htm'>&lt;</a></li>
<li><a href='ACT.htm'>19</a></li>
<li><a href='ACT20.htm'>&gt;</a></li>
</ul>
<div class="main">
 
<div class='chapterlabel' id="V0"> 19</div><div class='s'>Pablo Éfeso pujusbau </div> <div class='p'> <span class="verse" id="V1">1&#160;</span>Apolo Corinto pujai, Pablok mujanmanini tsupina Éfeso jegauwai, nunikmá kuashat Jesusa nemajin aidaun wainkauwai;   <span class="verse" id="V2">2&#160;</span>nunik iniak:  </div><div class='p'>—¿Atumesh dekaskeapi tiuwaitjum duish Wakaní Pegkejish jukiuk ainajum? tau.  </div><div class='p'>Tama dita aiinak:  </div><div class='p'>—Atsah, jutiik Wakaní Pegkeji pachisa chichamukesh antuchuitji, tuidau.   </div><div class='p'> <span class="verse" id="V3">3&#160;</span>Tiagtai:  </div><div class='p'>—¿Wajiyai yamimajuitjume?  </div><div class='p'>Tama dita aimainak:  </div><div class='p'>—Juan yamijatujakua nujai, tuidau.   </div><div class='p'> <span class="verse" id="V4">4&#160;</span>Tiagtai Pablo ayaak:  </div><div class='p'>—Juagkak ayatak aents aidau tudau takatan idaiyagtai yamijakui, nuniakush mina ukujui minitta nunú dekaskeapi titajum, tiuwai, nunak Jesusan tiuwai.   </div><div class='p'> <span class="verse" id="V5">5&#160;</span>Nunú tabaun antukag Apu Jesusa daajin yamimakajui.   <span class="verse" id="V6">6&#160;</span>Nunikagmatai Pablo ditá buuken achikmatai, Wakaní Pegkeji ditanash egkemtujajui. Dutikawajam tikich chichaman chichaidau, nuninak Apajuí tabaunash etsejuidau.   <span class="verse" id="V7">7&#160;</span>Nunú ashí aina nuiyag doce aishmag tumain aajakajui.   </div><div class='p'> <span class="verse" id="V8">8&#160;</span>Pablok kampatum nantua imajin jega ijuntainmag wesag pujau, nui jegaa ishamkagtutsuk chichaman etseju, nuniak aents aidaunash Apajuí inabaujin pachis aujuidau shiig dekamtikatatus.   <span class="verse" id="V9">9&#160;</span>Tujash ujumak antumtikmainchau aidauk dekaskeapi tuinachu. Nunidau asag ijunjamunum yamajam chichama nuna pegkegchau chichajuidau. Nuniagtai Pablok ditajaig kanakú, nunik Jesusa nemajin aidaun yajuak, Tirano escuelajin utsaa, kashí kashinig jintintu.   <span class="verse" id="V10">10&#160;</span>Aatus jimag mijan takasui, nuniamunum ashí aents Asia nugkanum batsamin aidaush, judío aidaujai, tikich judiochu aidaushkam Apu Jesusa chichame etsegbaun antukajui.   <span class="verse" id="V11">11&#160;</span>Apajuishkam Pablon yayau dutikam kuashat aents dutikmainchau aidaun iwaidau;   <span class="verse" id="V12">12&#160;</span>nuniau asamtai pañuelo aidaun jukiag, nuniachkush jaanchikish Pablo iyashin antigkag aents jaun ejetuidau, dutikam tsagaidau, wakan pegkegchau aidaushkam jiinaidau.   </div><div class='p'> <span class="verse" id="V13">13&#160;</span>Tujash ujumak judío wakan pegkegchaun jiin aidau, Apu Jesusa daajin adaikag jiiktá tuidau; nuninak “Pablo Jesusa etsegta nuna daajin jiinkitajum”, tuidau.   </div><div class='p'> <span class="verse" id="V14">14&#160;</span>Nunak sacerdote aidaun apuji Esceva daagtin judío aentsua nuna uchijí siete aajakajua nu dutikaidau.   <span class="verse" id="V15">15&#160;</span>Tujash wakan pegkegchau ayaak: “Jesusnak wainnujai, nuigtush yaita Pablosh nunak dekajai; tujash atumesh ¿ya ainagme?”   </div><div class='p'> <span class="verse" id="V16">16&#160;</span>Tamawaik, aents wakan pegkegchau egkemtuamua dushakam tupikatki achikag ashí depetkau, dutika senchi suwimainam jegan ukuinak wisú upu upujukim tupikakiaju.   </div><div class='p'> <span class="verse" id="V17">17&#160;</span>Judío aidau, judiochu aidaushkam ashí Éfeso batsatuk antukaju, nunikag ashí ishamkaju, nuninak Apu Jesusa daajin pachisag emematuidau.   <span class="verse" id="V18">18&#160;</span>Nunisag kuashat Jesusan dekaskeapi tiu aidaush kaunawag, ashí antuinamunum dita pegkegchau takataiji aidaun etsegtumaidau.   </div><div class='p'> <span class="verse" id="V19">19&#160;</span>Nunisag kuashat aents magia takajakú aidaushkam, papiijin ikaunmak, ashí wainainamunum apekaju; nuna akikeg cincuenta mil kuichik tumain aajakui.   <span class="verse" id="V20">20&#160;</span>Aatus Apu Jesusa chichameg niina senchijijai, ashí tikich nugkanmash pampag wegau.   </div><div class='p'> <span class="verse" id="V21">21&#160;</span>Nunú nunik nagkaemakiu ai, Pablo macedonianmaya aidaun, nuigtú Acayanmayanash ijagsatjai, nunikan Jerusalén wetajai, tiuwai. Nuigtushkam:  </div><div class='p'>—Jerusalén pujusan Roma wemainaitjai, tiuwai.   <span class="verse" id="V22">22&#160;</span>Nuniak jimag niina yain aina nuna Timoteon, Erastojai Macedonia awemauwai, nunik nigka machik tsawan Asia pujustatus juwakui.   </div><div class='s'>Efesonum pampandaijamu </div> <div class='p'> <span class="verse" id="V23">23&#160;</span>Nunú tsawantai Yamajam chicham pachisa kuashat pampandayamu asauwai.   <span class="verse" id="V24">24&#160;</span>Wagki Demetrio daagtin, jiju plata tutain takau asa, jega Diana ememattain dakumak najanu, dutikak niijai takaina nujai kuashat kuichkin juidau;   <span class="verse" id="V25">25&#160;</span>nunin asag niijai takau aidaujai, nuigtú tikich ditajai betekmamtuk takau aidaunash ipaa ijunjag chichainak: “Kumpag aidauh, dekagme jujú takainaku kuashat kuichik juu ainag duka;   <span class="verse" id="V26">26&#160;</span>tujash atumesh wainjume, nuigtush antagme jujú Pablo, apajuimtai aidau aents najanamu aina duka apajuichu ainawai tusa, kuashat aents aidaun dekas nuninapi tumamtikui, nunak imá Efesowa juig tatsui, ashí Asia nugkanmash tu wekaewai.   <span class="verse" id="V27">27&#160;</span>Juna jutika juka shiig ishamainai, wagki jutii sujuinag juka megkaemainai, nuigtú jega iina apajuiji Diana<a href="#FN1" class="notemark">*<span class="popup">“Diana” tawa duka griego aidau apajuijimtaiji aajakui. Tikich versiognumak “Artemisa” tawai Diana tawa nunak tayatak.</span></a> dekas imana nu ememattaiya jushakam pachikchamu atatui, nunitai Asia nugka juiya, ashí tikich nugkanmaya aidaush emematin agma nunak dakitug idaisagtatui”.   </div><div class='p'> <span class="verse" id="V28">28&#160;</span>Tiagtai antukag, senchi kajekag untsumainak: “¡Diana efesonmayanua duke dekas imanuk!” wajaidau.   </div><div class='p'> <span class="verse" id="V29">29&#160;</span>Imatuidau asag ashí yaaktanmag shiig dekashmin wajasag pachimdaekaju, nunikag Macedonianmaya jimag aents Pablon uyunaidaun, Gayo, Aristarcojai, achiká japikí jukiag teatro<a href="#FN2" class="notemark">†<span class="popup">“Teatro” tawa duka jega muunnum, aents aidau tuwakmatai, iwainaku jiitaiya nuna tawai.</span></a> ejegawaju.   <span class="verse" id="V30">30&#160;</span>Dutikawagmatai Pabloshkam nui wayatatus wakegau, aents aidaun ausatatus, tujash Jesusa nemajin aidauk idaisachajui.   <span class="verse" id="V31">31&#160;</span>Asianmaya apu aina nuiya ujumak Pablo kumpají aidau, nigka teatronmag wayawaigka, tusag chichaman akupjukajui.   <span class="verse" id="V32">32&#160;</span>Nunú ijunjaja duka pachimdaekaju, nuninak makí makichik wajiin pachisag senchi untsumaidau, nunidau asagmatai kuashat aents aidauk dekainachu, wajina pachisag ijunjaje nunak.   <span class="verse" id="V33">33&#160;</span>Imadiagtai dita aina nuiya ujumak Alejandro ujakaju wagka aninawa nuna pachis, dutikawag judío aidau shitaki jikiaju ni chichaktí tusag, dutikam Alejandroshkam uwejin takuinu bitat asatnume tusa, judío aidaun ayamjak ashí antuinamunum chichaktatus.   <span class="verse" id="V34">34&#160;</span>Tujash judío asamtai wainkag, ashí untsumkag: “¡Diana efesonmayanua juke dekas imanuk!” wajai wajainakua jimag hora amainun ejesattak weedau.   </div><div class='p'> <span class="verse" id="V35">35&#160;</span>Nudiagtai yaakta secretarioji imatuidaun itatmitkak chichaak: “Efesonmaya muun aidauwah, ashí nugkanmaya dekainawai yaakat Efesowa ju, apajuí Diana dekas imana nu ememattaiya nuna jeenak kuitamkati, ashí niina niimejai betek nayaimpinmaya iyajua nunashkam tibauwa nunak.   <span class="verse" id="V36">36&#160;</span>Dui junak wainkayai tumainchau asagmatai bitat asatajum, waugtukjumek pegkegchauk dutikawaigpajum;   <span class="verse" id="V37">37&#160;</span>wagki jujú aents atum jui itaujum juka, atumi apajuijum ememattai jega nunakesh pegkegchauk ematsui, apajuigminakesh pegkegchauk chichagtsui.   <span class="verse" id="V38">38&#160;</span>Demetrio, niijai takau aina nujai, tikich aidaujai tudaimain ataik, juez aidau batsata nui wegag, makí makichik ditanua nunak tudaimain ainawai.   <span class="verse" id="V39">39&#160;</span>Untsu atum tikich tumain ajutjamainakuig, nunú pachisjumek dekas ijunjamunum tumain ainagme.   <span class="verse" id="V40">40&#160;</span>Yamai nagkaemaki juka puyatjumainnum awai, apu aidau dekawajag chichaman tsuwapau aidau tujabiagtatui, nuninak pampandaijamua nuna pachis inimpainakui juní asae tumainush atsawai”.   <span class="verse" id="V41">41&#160;</span>Nuna tusa aents aidaunak ishiakui.   </div><ul class='tnav'>
<li><a href='index.htm'>Takasbau</a></li>
<li><a href='ACT18.htm'>&lt;</a></li>
<li><a href='ACT.htm'>19</a></li>
<li><a href='ACT20.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V27">19:27</a>
<span class="ft">“Diana” tawa duka griego aidau apajuijimtaiji aajakui. Tikich versiognumak “Artemisa” tawai Diana tawa nunak tayatak.</span></p>
<p class="f" id="FN2"><span class="notemark">†</span><a class="notebackref" href="#V29">19:29</a>
<span class="ft">“Teatro” tawa duka jega muunnum, aents aidau tuwakmatai, iwainaku jiitaiya nuna tawai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
