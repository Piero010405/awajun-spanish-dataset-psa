<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Jeremías 26</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JER26.htm" />
</head>
<body>
<ul class='tnav'>
<li><a href='index.htm'>Jeremías</a></li>
<li><a href='JER23.htm'>&lt;</a></li>
<li><a href='JER.htm'>26</a></li>
<li><a href='JER31.htm'>&gt;</a></li>
</ul>
<div class="main">
 
<div class='ms'>Aents aidau <br/> pegkegchaunum yumigjamu <br/> uwemtajai pachisa agagbau  </div><div class='chapterlabel' id="V0"> 26</div><div class='mr'>(26—45)  </div><div class='s'>Jeremíasan maatag tiagbau </div> <div class='p'> <span class="verse" id="V1">1&#160;</span>Josíasan uchiji Joaquim Judá wegantu aidaun apuji wajas inabaun nagkamai, Tuke Pujuu Jeremíasan Jerusalén pujaun chichajak:   <span class="verse" id="V2">2&#160;</span>“Mina emematjaku ijuntai jegamkamua nuna waitijin jegantatak agkaju ayatak shugku ajigbauwa nuwi wajasta. Nuwi wajasam, aents Judá wegantu aidau mina emematjitatus minidau wi amina akatjamjam nunú ashí ujakta.   <span class="verse" id="V3">3&#160;</span>Nuna antukag pegkegchau takatan idayinak pujutjin yapajinakuig, suwimkan susatjai tiu akunush dutikashtatjai.   <span class="verse" id="V4">4&#160;</span>Tuja jujuwai ame dita ujaktinuk: ‘Mina antugtutsuk, wi ditan jintintuawaitag nunash umitsuk,   <span class="verse" id="V5">5&#160;</span>wi mina profetag aidaun ishiakbau yujasag pata pataka ujamash nunashkam antugkachaju asagmatai,   <span class="verse" id="V6">6&#160;</span>juju mina emematjaku ijuntai Jerusalén awa nunak yaunchuk Silónum aak mina emematjaku waitai aakmakbaun tsaikuitag dutiksanuk tsaiktatjai, dutika ai juju yaakta duka ashí aents tikich nugkanmaya aidau dushiktai atatui’ tawai Apajuí”, tiuwai Jeremías.   </div><div class='p'> <span class="verse" id="V7">7&#160;</span>Nuna aatus Jeremías tabaun sacerdote aidau, profeta aidau, ashí aents aidaujai antukajui.   <span class="verse" id="V8">8&#160;</span>Tuja Tuke Pujuu tita tibaun ashí tusa inagnakmatai, sacerdote aidau, profeta aidau, ashí aents aidaujai ijuntujag Jeremíasan achikajui. Dutikawag chichajuinak: “¡Amek yamaik mantamnattame!   <span class="verse" id="V9">9&#160;</span>¿Wajukeakmea amesh Tuke Pujuu daajinish, juju Apajuín jega duka, yaunchuk Silónum Apajuíjai chichatai aakmakbau wajukauwa nuniktatui tusamesh, nuigtush yaaktashkam tsaikam aents jinaamtai agkan wajastatui tusamesh tame?” tuidau. Nuna tusag ashí aents aidau nuwi batsatuk ijuntug tenteawag achikajui.   </div><div class='p'> <span class="verse" id="V10">10&#160;</span>Nuna Judá wegantu aidaun apuji aidau antukag apu inamtain batsatu Apajuí emematku ijuntai jegamkamunum shiyakajui. Nunik jegawag nunú jega waitiji yamajam aajakua nuwi jegantag ekemsajui.   <span class="verse" id="V11">11&#160;</span>Nuwi pekajun sacerdote aidau, profeta aidaujai ditan chichajuinak: “Juju aentsua duka mantamnamainai, wagki atumesh antagmin: ‘Juju jega duka yaaktajaí tsainkattawai’ tuu wekagu asa”, tuidau.   </div><div class='p'> <span class="verse" id="V12">12&#160;</span>Tusa imatiagtai, Jeremías apu aidaun ashí tikich aents aidaujai ijunun chichajak: “Apajuí emematku ijuntai jegamkamun, yaakat Jerusalégjai pachisan wi tabau antukujum nunak wiki nagkamnukek tatsujai, nunak dekas Tuke Pujuu tita tujutbaun tajai.   <span class="verse" id="V13">13&#160;</span>Suwimak dakitakjumek pujutjum iwajatajum, nunikjum Tuke Pujuu atumin Apajuíjiya nunú umigkatajum. Nuniagminig nii suwimkan amastatjime tujabi nunak amaschattawai.   <span class="verse" id="V14">14&#160;</span>Tuja wika juwi atumjai pujajai, atum itugtuktatajume, nunú atum wakegamu umiktajum.   <span class="verse" id="V15">15&#160;</span>Tujash atum mina mantakjumek, utugchatak atumdau atatui, wagki aents utugchatji atsaig mau asajum. Wika wiki nagkamnukek tatsujai, dekas Tuke Pujuu etsegkata tujutbaun etsegjai”, tiuwai.   </div><div class='p'> <span class="verse" id="V16">16&#160;</span>Tusa timatai apu aidau, ashí aents aidaujai sacerdote aidaun profeta aidaujai chichajuinak: “Juju aents pegkegchau takamsamujig atsujui, niig Tuke Pujuu iina Apajuíjiya nunú tibaun etsejui, nuadui niig makichkish mantamnamaitsui”, tuidau.   </div><div class='p'> <span class="verse" id="V17">17&#160;</span>Tusa tiagtai, apu múun aidau ujumak wajakiag nuwi aents ijunag batsatun chichajuinak:   <span class="verse" id="V18">18&#160;</span>“Ezequías Judá apuji wajas inamjauwa nunú tsawantin profeta Miqueas Morésetnumia aajakua nunú, Tuke Pujuu akatjam ashí aents Judá wegantu aidaun juna aatus chichajak:  </div><div class='b'> &#160; </div> <div class='q'>“Tuke Pujuu ashí senchigtina nunú chichaak:  </div><div class='q'>‘Jerusalégnak tsaikagtinai;  </div><div class='q'>dutikam ayatak kaya tuwasua weaku atinai.  </div><div class='q'>Tuja nainnum Apajuí emematku ijuntai  </div><div class='q'>jegamkamua nunak dupa tsapaka akijuatnai.  </div><div class='q'>Jerusalégkak dutika tsaikbau asa jega atsau,  </div><div class='q'>ayatak ajak ajakmatai wajastatui’, tiuwai.   </div><div class='b'> &#160; </div> <div class='p'> <span class="verse" id="V19">19&#160;</span>“Nuna aatus Miqueas tutaish, apu Ezequíasak Judá wegantu aidaujai ijunjag niinak maachajui. Nuadui apu Ezequíasak ashí aents aidaujai Tuke Pujuun ishamaidau asag, tsagkugkagtugta tusag segajui. Nuadui Tuke Pujuu ditan suwimkan susatag tiuwaitak tsagkujug idaisauwai. ¿Dita nuniku ainaimpash, ii Jeremías maaku utugchat igkugtag?” tiajui.   </div><div class='p'> <span class="verse" id="V20">20&#160;</span>Tuja Semaías yaakat Quiriat-jearimnumia aajakua nuna uchiji profeta Urías Jeremíasjai betek Tuke Pujuu daajin Jerusalégkan nugka múunta nujai pegkegchaun chichagkauwai.   <span class="verse" id="V21">21&#160;</span>Tusa timatai, apu Joaquim niina atuwe aidaujai nuna antukag mantamnati tiuwai. Tujash nuna Urías dekaa ishamak Egipto nugkanum tupikakiuwai.   <span class="verse" id="V22">22&#160;</span>Nunikmatai apu Joaquim Acboran uchiji Elnatán aajakua nuna uchijin tikich aents aidaujai Urías egaktajum tusa ishiakui.   <span class="verse" id="V23">23&#160;</span>Dutikam yujajus Egipto nugkanum pujaun juki itawajui. Dutikawag apu Joaquiman ejetuawajui. Dutikawagmatai: “Maatajum, dutikajum aents jakau egkea ajaptai nugka taimua nuwi egkeatajum”, tusa inamjauwai.   </div><div class='p'> <span class="verse" id="V24">24&#160;</span>Tuja Zafagka uchiji Ahicam Jeremíasan wait anentau asa, aents aidau maawainum tusa ayamjukui.   </div><ul class='tnav'>
<li><a href='index.htm'>Jeremías</a></li>
<li><a href='JER23.htm'>&lt;</a></li>
<li><a href='JER.htm'>26</a></li>
<li><a href='JER31.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
