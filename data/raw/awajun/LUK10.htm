<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Lucas 10</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/LUK10.htm" />
</head>
<body>
<ul class='tnav'>
<li><a href='index.htm'>Lucas</a></li>
<li><a href='LUK09.htm'>&lt;</a></li>
<li><a href='LUK.htm'>10</a></li>
<li><a href='LUK11.htm'>&gt;</a></li>
</ul>
<div class="main">
 
<div class='chapterlabel' id="V0"> 10</div><div class='s'>Jesús setenta y dos ishiakbau aidau </div> <div class='p'> <span class="verse" id="V1">1&#160;</span>Nuna tii, Apu Jesús tikichnashkam setenta y dos<a href="#FN1" class="notemark">*<span class="popup">Yamajam chicham nagkamku griego chichamai agagbau aina nuwish jimajan tuinawai, tikich 70 tai tikich 72 tawai, nuniau asa apach chicham aina nuwish mai pegkejai. Duwi iina chichamega juig 72 apusamui.</span></a> etejauwai, dutika jimá jimajan emtika ashí yaakat nuigtú nugka ni wetin aidaunum ishiakui.   </div><div class='p'> <span class="verse" id="V2">2&#160;</span>Dutika chichajak: “Dekaskenmag ajak juumainuk kuashtai, tujash takau aidau ujumke; nuadui ajakjinna nu segatajum aents nuwi takastin aidaun ishiakti tusajum, tiuwai.   <span class="verse" id="V3">3&#160;</span>Nunin asamtai wetajum; tujash kuitamamkatajum, atumnak uwig ikamyawa batsatbaunum ishimaina numamtuk aents pegkegchau batsatbaunum ishimjime.   <span class="verse" id="V4">4&#160;</span>Weakjumesh kuichik egketai, wají egkesá jutaigkesh, sapat aidaukesh jukigpajum; jintá weakjumesh makichik aentskesh kumpamkujum wajantaigpa.   <span class="verse" id="V5">5&#160;</span>Makichik jeganum wayaakjumesh, dekatkauk: Apajuí atumnash shiig agkan anentaimsa pujutan amastinme titajum.   <span class="verse" id="V6">6&#160;</span>Tajumin aents nui puja nu shiig aneas jujabiagtaik, Apajuí ditanash yaigtatui. Untsu atumin shiig aneas jujamchagtaik, Apajuishkam ditanak yaigchagtatui.   <span class="verse" id="V7">7&#160;</span>Nunú jega nuwig pujustajum nunikjum dita yutain amainamuk yuwatajum, umutain amainakuish uwagtajum; wagki aents takaa duka akiam auwai, makí makichik jeganum kanagjum nagkaemá yujaigpajum.   <span class="verse" id="V8">8&#160;</span>Atum makichik yaaktanum jegattajum nui jujamkiag, yutain amasagtata duka yuwatajum.   <span class="verse" id="V9">9&#160;</span>Nuniakjum nui jau akuish etsagaitajum, dutikakjum: ‘Apajuí inama duka tikiju wajasé’, titajum.   <span class="verse" id="V10">10&#160;</span>Tuja makichik yaaktanum jegagmin jujamtan dakitjamainakuig jiinkijum:   <span class="verse" id="V11">11&#160;</span>‘Atumi yaaktagminia nugka jutii nawen peemja juka, atuminig pegajá akakeka ukuaji, chicham etsegbau dakitjau asagmin; tujash Apajuí inamjatta duka tikiju wajasé’, titajum.   <span class="verse" id="V12">12&#160;</span>Juna tajime: Suwimak sukagtamu tsawan jegatna duik, sodomanmaya aidau suwimkan jukiuwa nuna nagkaesau jukiagtinai.   </div><div class='s'>Aents pegkegchau idaitan dakitin aidau </div> <div class='r'>(Mt. 11.20-24)  </div><div class='p'> <span class="verse" id="V13">13&#160;</span>“¡Corazinkah aminak wait anentajame! ¡Betsaidah aminash wait anentajame! Tironmash nuigtú Sidonkash aents dutikmainchau atum iwaintukbau ainajum dutikamu ainakug, yaunchkes senchi anentai idagmak tudau takatan idaiyinak yapajinmain aajakú ainatai.   <span class="verse" id="V14">14&#160;</span>Tujash Apajuí suwimak sukagtamu jegatna duik, tironmaya, sidogkanmaya aina nuna nagkaesau atumek suwimkak jukiagtin ainagme.   <span class="verse" id="V15">15&#160;</span>Capernaúm,<a href="#FN2" class="notemark">†<span class="popup">Diistá Mt. 11.23.</span></a> ¿amesh nayaimpinum juwam atinaitjai tamek? Atsa, amek Hades<a href="#FN3" class="notemark">‡<span class="popup">Diistá Mt. 11.23.</span></a> akaikitnaitme.   </div><div class='p'> <span class="verse" id="V16">16&#160;</span>“Atum chicham etsegbaun antugtamaina duka, mina antugtuinawai; untsu atumin dakitjamaina duka, mina dakitjuinawai; mina dakitjuina dushakam mina awetiuwa nuna dakituinawai”.   </div><div class='s'>Setenta y dos ishiakbau waketja kaunkamu </div> <div class='p'> <span class="verse" id="V17">17&#160;</span>Setenta y dos ishiakbau shiig aneas kaunawag:  </div><div class='p'>—Apuh, ame daagmin iwanch aidaush: Jiinkita tamak, iinash antugtamak aents aidaunash jiinkiag ukuagmae, tuidau.   </div><div class='p'> <span class="verse" id="V18">18&#160;</span>Tama ni ayaak:  </div><div class='p'>—Dekaske, wisha wainkabiajai Iwanch peem wajukea imanik nayaimpinmaya iyaun.   <span class="verse" id="V19">19&#160;</span>Nuadui atumi shiwajum Iwanchia nuna senchijí depetkatnun mina senchijun amasmajime. Dutikamu asagmin dapi esapainakuish, titigkesh ijupainakuish wajukashtatjume.   <span class="verse" id="V20">20&#160;</span>Tujash shiig aneasaigpajum wakan pegkegchau aidau antugtamkaja duikik, dekas shiig aneastajum, atumi daagmik nayaimpinum agagbauwa nuadui.   </div><div class='s'>Jesús shiig aneasbau </div> <div class='r'>(Mt. 11.25-27)  </div><div class='p'> <span class="verse" id="V21">21&#160;</span>Nuna tusa idaiyak, Jesús Wakaní Pegkeji shiig anemtikam: “Apawah, amek ashí nayaimpinum batsamin aidau, nugkaya aidaushkam apuji asamin emematjame; wagki yacha nuigtú unuimaju aina duka uugkam aents imanchauch aina nunú iwaintuku asamin. Dekaske Apawah, wagki amek aajam wakegame”.   </div><div class='p'> <span class="verse" id="V22">22&#160;</span>“Mina Apag ashí wají aina nunak mina idaitugsauwai. Makichkish dekajuinatsui Apajuí Uchijiyaitag nunak, imá mina Apajuk shiig dekajui, aikasag mina Apagnash dekainatsui, imá wiki shiig wainjai. Tuja Uchijiya nu iwaintamu dekamain ainawai”.   </div><div class='p'> <span class="verse" id="V23">23&#160;</span>Tusa jintintaiji aidaun ayampatua ditanak chichajak: “Shiig aneasagtinai atum wainjum juna wainaidauk;   <span class="verse" id="V24">24&#160;</span>wagki junak tajime kuashat profeta aidau, rey aidaushkam atum wainjum juna wainkatatus wakegajakú ainawai, tujash wainkachajui; antutnash atum antajum juna antukagtatus wakegajakú ainawai, nuninakush ditak antukchajui ju chichamnak”, tiuwai.   </div><div class='s'>Samarianmayan pachis Jesús augmattsamu </div> <div class='p'> <span class="verse" id="V25">25&#160;</span>Tutai maestro chicham umiktajum tibauwa nuna jintinkagtin wajakí, Jesusan dekapsatatus:  </div><div class='p'>—Maestroh, ¿wajina dutikmainaitja pujut tuke atina nuna jukitasanush?, tau.   </div><div class='p'> <span class="verse" id="V26">26&#160;</span>Tama ni ayaak:  </div><div class='p'>—¿Wajintu agagbauwaita chicham umiktina nuwish? ¿Wajintu augme?   </div><div class='p'> <span class="verse" id="V27">27&#160;</span>Tama ni ayaak:  </div><div class='p'>—“Amina Apujum Apajuiya nu ashí anentaimjai, ashí wakanmijai, ashí senchigmijai, ashí anentaimtagmijai aneeta, nuniakum tikich aidaush amek anenmamsam aneeta” tawai, tiu.   </div><div class='p'> <span class="verse" id="V28">28&#160;</span>Tutai Jesús ayaak:  </div><div class='p'>—Shiig aimkaume; nunú dutikata, nuniakum pujut tuke atina nu jukittame, tau.   </div><div class='p'> <span class="verse" id="V29">29&#160;</span>Tujash ni tabaujin shiig juwakta tau asa, Jesusan iniak:  </div><div class='p'>—¿Yaita wijai ijutkamush?, tau.   </div><div class='p'> <span class="verse" id="V30">30&#160;</span>Tutai Jesús ayaak:  </div><div class='p'>—Makichik aents Jerusalegnumia juwaki Jericó wegau, nunikmá kasanum egkemkauwai; nunikmatai kasa achikag suwi suwimainakua, ipu ipujú ashí maawag, ni takakbaujinak yajutuk weak ukukiajui.   <span class="verse" id="V31">31&#160;</span>Dutikamu ai, pachiachbau sacerdoteshkam nunú jintanmag nagkaemakmá wainak, ikaag diis ukukiuwai.   <span class="verse" id="V32">32&#160;</span>Nunisag levitashkam nuwi jegakmá wainak, ikaag wajas diis weak ukukiuwai.   <span class="verse" id="V33">33&#160;</span>Nuniai samarianmaya aentschakam nu jintanmag wekamá wainkauwai, nunik wait anenjauwai.   <span class="verse" id="V34">34&#160;</span>Nunik jegantun, aceite vinojai juki ipujamu aidaun ampijua pempeaju, dutika niina entsamtaijin ekeni jega kajiitainum ejega kuitamkauwai.   <span class="verse" id="V35">35&#160;</span>Nunik kashinia dui weak, jeennun jimag denarion akik chichajak: “Ame kuitamjutkata, wi waketkun wajupa tujuttatme nunash akiktajame”, tiuwai.   <span class="verse" id="V36">36&#160;</span>Tusa, ¿ju kampatum aina nuiyash ya aajakuita nigki anenmamas kasa suwimam aents tepaun wait anenjaush?, tau.   </div><div class='p'> <span class="verse" id="V37">37&#160;</span>Tutai ni ayaak: Nuna wait anenjauwa nuuwai, tiuwai.  </div><div class='p'>Timatai Jesuschakam:  </div><div class='p'>—Ameshkam wakitkim, dutiksamek amijai ijutkamu wait anenjata, tiuwai.   </div><div class='s'>Jesús Martan Mariajai ijagsatasa webau </div> <div class='p'> <span class="verse" id="V38">38&#160;</span>Tusa ukuak Jesusak wega weakua yaakat yaig aunum jegauwai; nunikmatai nuwa Marta daagtin niina jeen juki awayauwai.   <span class="verse" id="V39">39&#160;</span>Nuna kai María daagtin pujau, duka Jesús chichatai ayaumas antak eketu.   <span class="verse" id="V40">40&#160;</span>Tujash Martak kuashat takamainun uyumak wekaetau asa, Jesusan jegantun chichajak:  </div><div class='p'>—Apuh, anú mina kaig ayatak eketa nu, kaim yaigtá tusam awetujia niish yainkati, tau.   </div><div class='p'> <span class="verse" id="V41">41&#160;</span>Tama Jesús ayaak:  </div><div class='p'>—Marta, Marta, shiig kuashat takamain uyumakam pimpikim wekaeme,   <span class="verse" id="V42">42&#160;</span>tujash dekas imá senchi puyatjumainuk makichkiuchi, Mariak dekas pegkejan etegka mina chichamjun antak eketui nunak makichkish atanmain ainatsui, tiuwai.   </div><ul class='tnav'>
<li><a href='index.htm'>Lucas</a></li>
<li><a href='LUK09.htm'>&lt;</a></li>
<li><a href='LUK.htm'>10</a></li>
<li><a href='LUK11.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V1">10:1</a>
<span class="ft">Yamajam chicham nagkamku griego chichamai agagbau aina nuwish jimajan tuinawai, tikich 70 tai tikich 72 tawai, nuniau asa apach chicham aina nuwish mai pegkejai. Duwi iina chichamega juig 72 apusamui.</span></p>
<p class="f" id="FN2"><span class="notemark">†</span><a class="notebackref" href="#V15">10:15</a>
<span class="ft">Diistá Mt. 11.23.</span></p>
<p class="f" id="FN3"><span class="notemark">‡</span><a class="notebackref" href="#V15">10:15</a>
<span class="ft">Diistá Mt. 11.23.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
