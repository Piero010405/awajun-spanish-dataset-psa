<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Salmos 66</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/PSA066.htm" />
</head>
<body>
<ul class='tnav'>
<li><a href='index.htm'>Salmos</a></li>
<li><a href='PSA065.htm'>&lt;</a></li>
<li><a href='PSA.htm'>66</a></li>
<li><a href='PSA069.htm'>&gt;</a></li>
</ul>
<div class="main">
 
<div class='chapterlabel' id="V0"> 66</div><div class='s'>Apawa amina takatjumek shiig pegkejai </div> <div class='d'>Kantamtai agagbau </div> <div class='q'> <span class="verse" id="V1">1&#160;</span>Ashí nugkanmaya aidautijum  </div><div class='q'>shiig aneasjum Apajuí kantamjuatajum.   </div><div class='q'> <span class="verse" id="V2">2&#160;</span>Apajuí daaji pegkegma nunú pachisjum  </div><div class='q'>kantamtai kantamatajum.  </div><div class='q'>Tuja niina imanjiya nunú pachisjumshakam  </div><div class='q'>kantamtai kantamatajum.   </div><div class='q'> <span class="verse" id="V3">3&#160;</span>Apajuí chichagkujum:  </div><div class='q'>“Amina takatjumek shiig pegkeg ainawai.  </div><div class='q'>Ame ima senchigtin asamin,  </div><div class='q'>amina shiwaajum aidauk  </div><div class='q'>ishamjamainak aminí yunumainawai.   </div><div class='q'> <span class="verse" id="V4">4&#160;</span>Nuninak ashí amina etsagtamainawai,  </div><div class='q'>nuninak amina daagmin pachisag  </div><div class='q'>kantamtain kantamainawai”, titajum.   </div><div class='b'> &#160; </div> <div class='q'> <span class="verse" id="V5">5&#160;</span>Apajuí aents aidautin ayamjutpak  </div><div class='q'>ishamain wainchatai aidaun iwainajua  </div><div class='q'>nunú anentaimtustajum.   </div><div class='q'> <span class="verse" id="V6">6&#160;</span>Nigki nayantsanash ukuya buku emauwai,  </div><div class='q'>dutikamtai ii muunji aajaku aidau bukunum katiajajui.  </div><div class='q'>Nuadui ¡ima Apajuíyaig shiig aneasagmi!   </div><div class='q'> <span class="verse" id="V7">7&#160;</span>Apajuí niina senchijiya duwi  </div><div class='q'>aents aidaunak tuke inawai;  </div><div class='q'>untsu niina umigtan dakitin aidaunak  </div><div class='q'>niijai shiwagmagawainum tusa tuke diyakui.   </div><div class='q'> <span class="verse" id="V8">8&#160;</span>¡Ashí aents aidautijum,  </div><div class='q'>iina Apajuíjiya nunú  </div><div class='q'>pegkegnum chichagtajum!  </div><div class='q'>¡Dutikakjum kantamtai kantamjuatajum!   </div><div class='q'> <span class="verse" id="V9">9&#160;</span>Wagki nii iinak kuitamjamui.  </div><div class='q'>Pegkegchaun takastinme tusag idaikagtatsui.   </div><div class='q'> <span class="verse" id="V10">10&#160;</span>Iina Apajuíjiyah,  </div><div class='q'>amek ima aminigkiash  </div><div class='q'>kajinas anentaima tusam  </div><div class='q'>dekapkagtusuitme,  </div><div class='q'>nuadui plata jinum jiyamu  </div><div class='q'>pegkejama iman ekagtiuwaitme.   </div><div class='q'> <span class="verse" id="V11">11&#160;</span>Tuja kuntin achiktinun  </div><div class='q'>dakamtikak, kuntinun achiyajama numamtuk,  </div><div class='q'>shiwaaji achiktinme tusam  </div><div class='q'>tsagkamkagtukume.  </div><div class='q'>Nuigtush shiig kuashat waitkagkagtusume.   </div><div class='q'> <span class="verse" id="V12">12&#160;</span>Nuadui aents pegkegchau aidau  </div><div class='q'>waitkastinme tusam  </div><div class='q'>agkan idaisabiume,  </div><div class='q'>tuja jutiik yuminmash tuja  </div><div class='q'>jiinmashkam nagkaemakmaiji.  </div><div class='q'>Dutika ashí dekapkagtusam,  </div><div class='q'>juju nugka pegkeja imagnum  </div><div class='q'>pujustinme tusam apujkagtusmayume.   </div><div class='q'> <span class="verse" id="V13">13-14&#160;</span>Nuadui wi yaunchuk  </div><div class='q'>ishamainnum pujusan amina chichagkun:  </div><div class='q'>Ame yaintsamin juna nagkaikinuk,  </div><div class='q'>amina emematkun anentag amastinaitjame  </div><div class='q'>tiuwaitjam, nuna imatiksanuk amina jem  </div><div class='q'>pegkegma nuwi wayan kuntinu maan,  </div><div class='q'>nuna nejen ashí apeakun ememattatjame.   </div><div class='q'> <span class="verse" id="V15">15&#160;</span>Tuja kuntin duwejam aidaun  </div><div class='q'>uwija wiyaji aidaujai  </div><div class='q'>amina eme anentsan ashí apeattajai.  </div><div class='q'>Nuigtushkam toro aidaun, chivo aidaun,  </div><div class='q'>amina emematkun apeattajai.   </div><div class='b'> &#160; </div> <div class='q'> <span class="verse" id="V16">16&#160;</span>¡Ashí atum Apajuí umijin  </div><div class='q'>aidautigmek minitajum!  </div><div class='q'>Nunikjum antuktajum  </div><div class='q'>Apajuí mina yainka nuna pachisan ujaktajime.   </div><div class='q'> <span class="verse" id="V17">17&#160;</span>Apajuín untsukmaijai,  </div><div class='q'>dutikan niina emematkun kantamjuamiajai.   </div><div class='q'> <span class="verse" id="V18">18&#160;</span>Wi ayatak pegkegchaunmak  </div><div class='q'>anentaimsan pujutaik,  </div><div class='q'>Apajuík antugtukchatnuyi.   </div><div class='q'> <span class="verse" id="V19">19&#160;</span>Tujash minak antugtuku asa,  </div><div class='q'>wi segamunash yainkabi.   </div><div class='q'> <span class="verse" id="V20">20&#160;</span>¡Apajuík wi segamunak dakitjachmayi,  </div><div class='q'>tuja niina anenkenash sujitjukchabi,  </div><div class='q'>nuadui tuke ememattai atin ati!   </div><ul class='tnav'>
<li><a href='index.htm'>Salmos</a></li>
<li><a href='PSA065.htm'>&lt;</a></li>
<li><a href='PSA.htm'>66</a></li>
<li><a href='PSA069.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
