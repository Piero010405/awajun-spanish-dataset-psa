<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Éxodo 19</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/EXO19.htm" />
</head>
<body>
<ul class='tnav'>
<li><a href='index.htm'>Éxodo</a></li>
<li><a href='EXO17.htm'>&lt;</a></li>
<li><a href='EXO.htm'>19</a></li>
<li><a href='EXO20.htm'>&gt;</a></li>
</ul>
<div class="main">
 
<div class='ms'>Muja Sinaínum chicham umikbau  </div><div class='chapterlabel' id="V0"> 19</div><div class='mr'>(19—24)  </div><div class='s'>Israel aents aidau muja Sinaínum jegawagbau </div> <div class='p'> <span class="verse" id="V1">1&#160;</span>Israel aents aidau Egipto nugkanum batsatu jiinjau aina duwi nagkamas, kampatum nantua nuna achiak, makichik tsawan tsawajua nunú tsawantin muja Sinaí nagkatkamu uwegshunum jegawajui.   <span class="verse" id="V2">2&#160;</span>Tuja Sinaínum jegawajua nunak Refidim batsatu juwakiag jegawajui. Nunikag nuwi mujá ijus uwegshunum aakmajag batsamsajui.   </div><div class='p'> <span class="verse" id="V3">3&#160;</span>Nuwi pujus Moisés Apajuíjai chichastatus mujanum wakauwai. Nunikmatai Tuke Pujuu nunú mujanmaya Moisésan untsuka chichajak:  </div><div class='p'>“Jacob tikich daaji Israel aajakua nuna uchiji wegantu Israel aents aina nunú ujakta:   <span class="verse" id="V4">4&#160;</span>Egiptunmaya aents aidaun wi itugkauwaitja duka atumek shiig wainkauwaitjume. Tuja wi atumin, ukukui niina nanapen uchiji aidaun pataja yajumaina numamtuk kuitamkan wi pujag juwi ikaunmajim dushakam shiig dekagme.   </div><div class='p'> <span class="verse" id="V5">5&#160;</span>“Tuja ashí nugka aina duka ashí aents aina nujai midau ainawai. Nunin aig wi atumin mina aentsug atinme tusan etegkauwaitjime. Nuadui wi chichaman tajim nunú antukjum umiakjumek atum dekas atatjume mina aentsug tikich aents aina nuna nagkaesau.   <span class="verse" id="V6">6&#160;</span>Atum Israel aents aidautigmek dekas sacerdote aidau ima wi wakegamunak takagtin aina nujai betek ima wi wakegamuk takau atatjume. Juna wi taja juju Israel aents aidau ujakta”, tiuwai.   </div><div class='p'> <span class="verse" id="V7">7&#160;</span>Tusa tima Moisés wakitki jegaa, Israel aentsu apuji múun aidaun untsuka, ijumag ashí dita antuinamunum Tuke Pujuu tita tibaunak betek etsegkauwai.   <span class="verse" id="V8">8&#160;</span>Tusa timatai dita shiyakag Israel aents aidau batsatun ujakajui. Dutikawajam ashí betek aimainak:  </div><div class='p'>“¡Tuke Pujuu tujama duka ashí umikagmi!” tuidau. Tusa tiagmatai Moisés nuna dutiksag Tuke Pujuun ujakui.   </div><div class='p'> <span class="verse" id="V9">9&#160;</span>Tusa ujakam Tuke Pujuu Moisésan chichajak:  </div><div class='p'>“Nijah, wi amejai chichamun aents aidau antukag, dekaskeap tawa tusag, tuké antugtamin atinme tau asan, yujagminum pachiinkan wantintuktatjame”, tiuwai. Tusa timatai, Moisés Israel aents aidau tibaunak imatiksag ataktu awagki Tuke Pujuun ujakui.   <span class="verse" id="V10">10&#160;</span>Tusa ujakam Tuke Pujuu Moisésan chichajak:  </div><div class='p'>“¡Wakitki jegaam aents aidau ujakta! Yamai, tuja kashinchakam ashí shiig umintsatnume, mina emematjiagtin asag. Nuninak jáanchjin nijaktinme,   <span class="verse" id="V11">11&#160;</span>nunikag shiig uminas batsatai, tsawan kampatuma duwi aents aidau ashí waituinamunum muja Sinaínum akaikittajai.   </div><div class='p'> <span class="verse" id="V12">12&#160;</span>“Nuniktin asamtai, aents aidau muja adijkainum dita ijuntsatin mamiktuata: ‘¡Mujanmak wakaigpajum, tuja nuigtush mamikiamua nuwig nagkaemakigpajum! ¡Antiitkesh antigkaigpajum! Nuna antiauk jakattawai’, tita.   <span class="verse" id="V13">13&#160;</span>Untsu makichik aentskesh, tuja kuntinkesh nuna dajagtata duka achikaigpajum ayatak kayai tukua tukuakuajum maatajum. Untsu dutikachkugmesh nagkiikesh maatajum. Duka kuntin akush, aents akush tuké dutika maam atatui. Untsu uwija kachuji senchi umpuamun antuinak mujanmak wamain ainawai”, tiuwai.   </div><div class='p'> <span class="verse" id="V14">14&#160;</span>Tusa tima Moisés nunú mujanmaya wakitki, Israel aents aidau batsatbaunum taa chichaak: “¡Umintsatajum Apajuí emematiagmi!” tusa tiajam, ditashkam shiig umintsajui.   <span class="verse" id="V15">15&#160;</span>Nunikagmatai Moisés ditan chichajak:  </div><div class='p'>“¡Kashin pujus tsawak Tuke Pujuu wantintugmaktin asamtai, nuwemjaig tsanitsuk umintsajum dakamsatajum!” tiuwai.   </div><div class='p'> <span class="verse" id="V16">16&#160;</span>Tusa tiyajam, dakamainak batsatai, tsawan kampatuma nunú tsawamunum kashikmas ipamat ishamain wajau, imaniak peemshakam senchi peetu. Imaniamunum nunú mujanum yujagkim suwe wajas aunum, uwija kachuji umpuamu shiig senchi shinaun antukag, Israel aents aidau aaknum batsatuk shiig senchi ishamak kujainau.   <span class="verse" id="V17">17&#160;</span>Imaniagtai Moisés ditá aakjin batsatun jiija yajuak Apajuíjai igkumtikatatus muja najatamunum ijumjauwai.   </div><div class='p'> <span class="verse" id="V18">18&#160;</span>Nuninai nunú mujanum jii kegaunum pachitkau Tuke Pujuu akaikiuwai. Nunikmatai muja Sinaík ashí bukuitau. Nuadui nunú mujak aja apeam esaak bukuituwama imaniau. Imaniai nunú mujak shiig senchi uuju.   <span class="verse" id="V19">19&#160;</span>Tuja uwija kachuji shinamushkam Apajuí mujanum taattak minitai nuni senchi shinau. Tuja Moisés aujam, Apajuí ayaamuk ipamat wajukeama imatu.   </div><div class='p'> <span class="verse" id="V20">20&#160;</span>Aatus Tuke Pujuu nayaimpinmaya muja Sinaí titijin yaki tauwai. Nunik taa Moisésan wakata tusa untsukui. Tusa untsukam Moisés wakauwai.   <span class="verse" id="V21">21&#160;</span>Nunikmatai Tuke Pujuu chichajak:  </div><div class='p'>“¡Wakitkita, nunikam aents aidau ujakta dita ijuntsatin mamiktuamua nuna nagkaiki mina diigsatatus wakainmegka! Nuna nunidauk jakagtatui.   <span class="verse" id="V22">22&#160;</span>¡Tuja sacerdote minai tamain aina dukesh junisagkek tantainmeka, dekatkauk pegkeetnume! Nuninachkug ditashkam jinumain ainawai”, tiuwai.   </div><div class='p'> <span class="verse" id="V23">23&#160;</span>Tusa tutai Moisés Tuke Pujuun ayaak:  </div><div class='p'>“Aents aidauk juju muja juwig wakachagtatui. Wagki juju muja duka aminu pegkejam asamtai, nuwi aents aidau wakainum tusam, dita ijuntsatin muja najatamunum mamiktuata timaum duka betek uminkae”, tiuwai.   </div><div class='p'> <span class="verse" id="V24">24&#160;</span>Tutai Tuke Pujuu Moisésan chichajak:  </div><div class='p'>“Wakitkim jegata. Nunikam Aarógjai wakata. Untsu sacerdote aina duka Israel aidaujaig nugka mamiktuamua nuna nagkaikiajag wi pujag juwig makichkish wakainmegka. Nuna nuninakug wi ¡suwimka susa ai jinawagtatui!” tiuwai.   </div><div class='p'> <span class="verse" id="V25">25&#160;</span>Tusa tima Moisés wakitki jegaa Tuke Pujuu tibaunak imatiksag Israel aents aidaun ujakui.   </div><ul class='tnav'>
<li><a href='index.htm'>Éxodo</a></li>
<li><a href='EXO17.htm'>&lt;</a></li>
<li><a href='EXO.htm'>19</a></li>
<li><a href='EXO20.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
