<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Takasbau 8</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ACT08.htm" />
</head>
<body>
<ul class='tnav'>
<li><a href='index.htm'>Takasbau</a></li>
<li><a href='ACT07.htm'>&lt;</a></li>
<li><a href='ACT.htm'>8</a></li>
<li><a href='ACT09.htm'>&gt;</a></li>
</ul>
<div class="main">
 
<div class='chapterlabel' id="V0"> 8</div><div class='s'>Saulo Jesusa nemajuidaun waitkasbau </div> <div class='p'> <span class="verse" id="V1">1&#160;</span>Sauloshkam nui pujau asa Estebagkak mantamnati tau.  </div><div class='p'>Nunú tsawantin iglesia Jerusalén batsatu senchi waitkamu nagkamnauwai; nuniau asamtai ashí nugkanum Judea, Samarianmash pampagkajui, tujash apóstol aidauk nuig batsatu.   <span class="verse" id="V2">2&#160;</span>Tuja Estebannak ujumak aents Apajuí puyatjus umijin aidau, Estebagkan iyashin jukiag ukusag, senchi buutiajui.   <span class="verse" id="V3">3&#160;</span>Nuniamunum Saulok iglesianmaya aidau waitkatan nagkamau, nuniau asa makí makichik jeganum utua, aishmag aidaun, nuwanashkam achig yajumu cárcel chimpiatatus.   </div><div class='s'>Yamajam chicham Samaria etsegkamu </div> <div class='p'> <span class="verse" id="V4">4&#160;</span>Tujash pampagkaju aidauk, dita tuwí jegainawa nuanui yamajam chichama nuna etsejuidau.   <span class="verse" id="V5">5&#160;</span>Nuniamunum Felipe yaakat Samaria jegaa, Cristo pachis etseju.   <span class="verse" id="V6">6&#160;</span>Nunitai aents aidauk ijunjag Felipe etsegbaun puyatjus antuidau, nuninak aents dutikmainchau dutikamunash wainaidau.   <span class="verse" id="V7">7&#160;</span>Wagki kuashat aents wakan pegkegchau ajamu aidauk senchi untsumak jiinaidau, nuigtushkam wekaechau aidau, nuigtú shutú aidaunashkam etsagaku.   <span class="verse" id="V8">8&#160;</span>Dutiktai nunú yaaktanmaya aidauk shiig aneedau.   </div><div class='p'> <span class="verse" id="V9">9&#160;</span>Yaunchuk nagkamas nunú yaaktanum makichik aents Simón daagtin magia takau pujujakui, nuniak samarianmaya aidaunak tsanuau “Wika imajaitjai” tusa.   <span class="verse" id="V10">10&#160;</span>Tutai, ashí uchi, muun aidaujai nagkamas puyatjus antujuinak: “Juuwai ‘dekas Apajuí senchijig’ ”, tuidau.   </div><div class='p'> <span class="verse" id="V11">11&#160;</span>Tuidau asag nuna antujuidau, wagki kuashat tsawantai mágico takatai aidaujai takaak tsanú pujujuinamu asag.   <span class="verse" id="V12">12&#160;</span>Tujash Felipe yamajam chichaman Apajuí inabaujin nuigtú Jesucristun pachis etsegtai, aishmag nuwa aidaujai dekaskeapi tiaju aidauk yamimakajui.   <span class="verse" id="V13">13&#160;</span>Nuniamunum Simogshakam dekaskeapi tusa yamimag, Felipejai ashí yantamnum wekaegu, nuniak aents dutikmainchaun kuashat dutiktai puyatjus diyau.   </div><div class='p'> <span class="verse" id="V14">14&#160;</span>Nuniamun apóstol aidau Jerusalén batsatu, Samarianmaya aidaush Apajuí chichamen wakegas antuinawai tabaun antukag, Pedron Juagjai awemajui.   <span class="verse" id="V15">15&#160;</span>Dutikawajam ditashkam jegawag Apajuin aujtusaju, Wakaní Pegkejin jukitnume tusa,   <span class="verse" id="V16">16&#160;</span>wagki eke ditaig makichkinmakesh Wakaní Pegkejig taachui, ayatak Apu Jesusa daajinak pachisag yamimakaju asagmatai,   <span class="verse" id="V17">17&#160;</span>Pedro Juagjai buuknum achikag Apajuin aujtuinam, Wakaní Pegkeji egkemtujajui.   </div><div class='p'> <span class="verse" id="V18">18&#160;</span>Apóstol aidau aentsun buuknum achitai, Wakaní Pegkeji egkemtamun Simón wainak, kuichkin anagkuauwai.   </div><div class='p'> <span class="verse" id="V19">19&#160;</span>Nuniak: Minash aanú senchi sujustajum, wisha tikich aents aidaun buuknum achiai Wakaní Pegkejin jukitnume, tau.   </div><div class='p'> <span class="verse" id="V20">20&#160;</span>Tutai Pedro chichajak:  </div><div class='p'>—Amek kuichkigmijai megkaekatnaitme, Apajuí anentag sukagtusbauwa nunú kuichki sumakta tiu asam.   <span class="verse" id="V21">21&#160;</span>Amek makichkish jukiti tamak amaitsume, wagki Apajuí emtinig amina anentaimik pegkegchauwai.   <span class="verse" id="V22">22&#160;</span>Nuniau asam pegkegchaujum idaikum Apajuí segatá, ame aaja anentaimjaum nunash tsagkugtamjachaintash;   <span class="verse" id="V23">23&#160;</span>wagki senchi kajeam nuna wainjame, nuniau asam pegkegchauwa nu achikam wekaeme, tiuwai.   </div><div class='p'> <span class="verse" id="V24">24&#160;</span>Tama Simón ayaak:  </div><div class='p'>—Atum minash Apu segatjitajum, atum mina tujutjum nunú imanisag nagkaetuki, tiuwai.   </div><div class='p'> <span class="verse" id="V25">25&#160;</span>Pedro Juagjai Apajuí chichame etsegbaun ashimkag, Jerusalén wakitkiajui, nuninak kuashat yaakat yaig samarianmaya batsatbaunum weenak, yamajam chichaman etsejuidau.   </div><div class='s'>Felipe Etiopianmaya yamigbau </div> <div class='p'> <span class="verse" id="V26">26&#160;</span>Nuniku ai makichik Apajuí angelji Felipen chichajak: “Felipeh, surnumanini weta jinta Jerusalén juwaki Gaza wegamunum uwejush awa nui”, tiuwai.   <span class="verse" id="V27">27&#160;</span>Nu tima Felipeshkam weuwai, nunikmá etiopianmaya aents, aents kaga emamu, Etiopía reinaji Candace kuichkijin kuitamin Jerusalén Apajuin ememattatus weu wakettatman wainkau;   <span class="verse" id="V28">28&#160;</span>nugkeen waketak carrojin ekeemas profeta Isaías agagbaun au aujkawa wegau.   </div><div class='p'> <span class="verse" id="V29">29&#160;</span>Nunittaman Wakan Felipen chichajak: “Carro wega au adijkata nunikam tikiju wajastá”, tiuwai.   <span class="verse" id="V30">30&#160;</span>Tama Felipeshkam adijkamá profeta Isaías agagbaun au aujkawa minittaman antujuk iniak:  </div><div class='p'>—¿Ame aujam dusha antamek? tau.   </div><div class='p'> <span class="verse" id="V31">31&#160;</span>Tama ni ayaak:  </div><div class='p'>—¿Wajuk antuktajaki, nuna taku tawai tusa ujachbaunush? tau.  </div><div class='p'>Nuna tusa Felipen:  </div><div class='p'>—Wakata tiuwai niijai ekeemsatatus.   <span class="verse" id="V32">32&#160;</span>Agagbaunum ju chicham tawa juna auju:  </div><div class='q'>“Uwig mautainum juki ematia numamtuk jukiag emagmayi;  </div><div class='q'>nunisag uwig uje tsupigmash takamtak tepegama numamtuk niishkam chichakchabi.   </div><div class='q'> <span class="verse" id="V33">33&#160;</span>Nuniau asa ayatak yunumkabi, nunitaish makichkish ayamjauk atsusui,  </div><div class='q'>niina uchijigkesh atsugsauwai ju nugka juig maamu asa”.<a href="#FN1" class="notemark">*<span class="popup">Is. 53.7-8.</span></a>   </div><div class='p'> <span class="verse" id="V34">34&#160;</span>Tibauwa nuna eunuco<a href="#FN2" class="notemark">†<span class="popup">“Eunuco” tawa juka, aishmag suki katijai tsupigkamu aajakajui, ashí rey jeen takasagtin aidau, nunú shiig wainkatasam diistá Mt. 19.12 Jesús nunin aidaun kampatum niimtinun tawa nu.</span></a> Felipen iniak:  </div><div class='p'>—Wait aneasam tujutta, ¿junash profetash yana takua tawa; nigkik tumama, atsa tikichin takug tawa?   </div><div class='p'> <span class="verse" id="V35">35&#160;</span>Tutai Felipeshkam nunú ni Apajuí chichamen auja nui nagkama, chicham yamagman Jesusan pachis ujakú.   <span class="verse" id="V36">36&#160;</span>Nunik weamunum jintaa entsa aunum jegantá eunuco chichaak:  </div><div class='p'>—¿Ju yumi awa jui wi yamimagta tamash wají utugchata amainaita? tau.   </div><div class='p'> <span class="verse" id="V37">37&#160;</span>Tutai Felipe ayaak:  </div><div class='p'>—Ame dekas ashí anentaimjai dekaskeapi takumek yamimamainaitme, tiuwai.  </div><div class='p'>Tama ni ayaak:  </div><div class='p'>—Wika Jesusak dekas Apajuí Uchijimpapita tajai, tiuwai.   </div><div class='p'> <span class="verse" id="V38">38&#160;</span>Tutai carrojum awantata tusa awantamtai, mai yuminum jegawajui nunik Felipeshkam yamijú.   <span class="verse" id="V39">39&#160;</span>Entsanmaya jiinkimtai, Wakaní Pegkeji Felipenak jukiuwai; dutikamtai eunucok ataktuk wainkachu, tujash shiig aneas weuwai.   <span class="verse" id="V40">40&#160;</span>Felipek Azoto wantinkauwai, nunik ashí yaaktanum nagkaemak yamajam chichaman etse etsegkawa Cesarea jegauwai.   </div><ul class='tnav'>
<li><a href='index.htm'>Takasbau</a></li>
<li><a href='ACT07.htm'>&lt;</a></li>
<li><a href='ACT.htm'>8</a></li>
<li><a href='ACT09.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V33">8:33</a>
<span class="ft">Is. 53.7-8.</span></p>
<p class="f" id="FN2"><span class="notemark">†</span><a class="notebackref" href="#V34">8:34</a>
<span class="ft">“Eunuco” tawa juka, aishmag suki katijai tsupigkamu aajakajui, ashí rey jeen takasagtin aidau, nunú shiig wainkatasam diistá Mt. 19.12 Jesús nunin aidaun kampatum niimtinun tawa nu.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
