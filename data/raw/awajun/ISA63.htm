<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Isaías 63</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ISA63.htm" />
</head>
<body>
<ul class='tnav'>
<li><a href='index.htm'>Isaías</a></li>
<li><a href='ISA61.htm'>&lt;</a></li>
<li><a href='ISA.htm'>63</a></li>
<li><a href='ISA64.htm'>&gt;</a></li>
</ul>
<div class="main">
 
<div class='chapterlabel' id="V0"> 63</div><div class='s'>Apajuí Israel aents aidaun ayamjak edomnumia aents aidaun ijinatin </div> <div class='p'> <span class="verse" id="V1">1&#160;</span>¿Yaita aush edomnumia yaakat múun  </div><div class='q'>Boshrá tutaya nuwiya jáanch kapantui egkekbau tumainun  </div><div class='q'>shiig pegkejan nugkuaju ishamain mina dusha?  </div><div class='q'>Nunak wi depetmaktinun iwainajai,  </div><div class='q'>wika senchigtin asan uwemtikagtumainaitjai.   </div><div class='q'> <span class="verse" id="V2">2&#160;</span>¿Wagka uva naja najam jáanch kapantu wegama  </div><div class='q'>imanush jáanchjumesh wajasuita?   </div><div class='q'> <span class="verse" id="V3">3&#160;</span>Junak imanikjai wiki uvan najakun,  </div><div class='q'>makichkish yainkachaje.  </div><div class='q'>Senchi kajekmajai, nunikan mina shiwag aidaun  </div><div class='q'>suwimkan susamjai.  </div><div class='q'>Dutikakun senchi kajeku asan, tepegka ijinmaina imatikamjai,  </div><div class='q'>dutikai nuna numpe aidau  </div><div class='q'>tsakiantak jáanchjui ukatjukmae.   </div><div class='q'> <span class="verse" id="V4">4&#160;</span>Nunak dutikamjai mina aentsug aidaun ayamjakun,  </div><div class='q'>mina shiwag aidau ijinatin tsawan jegau asamtai.   </div><div class='q'> <span class="verse" id="V5">5&#160;</span>Mina yainmainush atsuash tukaman  </div><div class='q'>makichkish wainkachmaijai,  </div><div class='q'>nunikan anentai jegachmaijai.  </div><div class='q'>Nunikan senchi kajekbaujui mina senchigjai depetmakmaijai.   </div><div class='q'> <span class="verse" id="V6">6&#160;</span>Shiig senchi kajekbaujui  </div><div class='q'>aents nugka muunnumia aidaunak  </div><div class='q'>tepegka ijinmaina numamtuk ijinabiajai.  </div><div class='q'>Dutika ai numpa saeki akaikibi.   </div><div class='s'>Apajuí Israel aents aidaun wait anenjatin </div> <div class='q'> <span class="verse" id="V7">7&#160;</span>Isaías chichaak:  </div><div class='q'>“Apajuí anenken pachisan chichaakun,  </div><div class='q'>nii jutiin ayamjutpak kuashat dutikauwa nuna  </div><div class='q'>anentaimtusan kantamatasan wakegajai.  </div><div class='q'>Apajuík Israel aents aidaun wait anentau asa  </div><div class='q'>niina anenkega nuna ditan iwaintak kuashat yaigkui.”   </div><div class='q'> <span class="verse" id="V8">8&#160;</span>Apajuí chichaak:  </div><div class='q'>“Ditak mina aentsug asag, mina uchig,  </div><div class='q'>mina nawantug aina duwi  </div><div class='q'>intimjutmainchau ainawai.  </div><div class='q'>Nuadui dita pegkegchaujig kuashat aig,  </div><div class='q'>wait anentug uwemtikjauwai.   </div><div class='q'> <span class="verse" id="V9">9&#160;</span>Israel aents aidaun waitkagtaik,  </div><div class='q'>niig tikichin akupkag ayamjukchauwai,  </div><div class='q'>dekas nii Apajuí taa ayamjukui.  </div><div class='q'>Apajuík niina anenken, niina senchijin aatus,  </div><div class='q'>Israel aents aidaunak wait anentak  </div><div class='q'>tuké ayamjuk uwemtiknai.   </div><div class='q'> <span class="verse" id="V10">10&#160;</span>Imatika yayamash Israel aents aidauk intimjuinak,  </div><div class='q'>Apajuí pegkegman ikajejaku ainawai.  </div><div class='q'>Nuadui ditan pempeentuki shiwaajui  </div><div class='q'>itugmaina numamtuk ditajai maaniauwai.   </div><div class='q'> <span class="verse" id="V11">11&#160;</span>Imanik waituinak yaunchuk Moisés  </div><div class='q'>dita apachji aajaku aidaun jiija yajuak  </div><div class='q'>uwemtikjauwa nuna anentaimtus chichainak:  </div><div class='q'>‘Moisés Israel aents aidaun apuji aajakua nunú  </div><div class='q'>piipich asamtai, namak Nilonum ajugkam jakeaun  </div><div class='q'>jiikiuwa dusha Apajuísh ¿tuwi pujawa?  </div><div class='q'>Tuja Moisésai Niina Wakani pegkegman  </div><div class='q'>apusauwa dusha Apajuísh ¿tuwi pujawa?   </div><div class='q'> <span class="verse" id="V12">12&#160;</span>Apajuí niina senchijijai Moisésan uyunajakua dusha,  </div><div class='q'>tuja niina aentsji aidau ishamainun ukumtikak,  </div><div class='q'>atakea duish kajimatkishtinun niina senchijin iwainak  </div><div class='q'>nayantsan ukuyauwa dusha ¿tuwi pujawa?   </div><div class='q'> <span class="verse" id="V13">13&#160;</span>Caballo mujanum weakush atakuinag iyauchua numamtuk,  </div><div class='q'>nayants buku wajasbaunum initak shimakush,  </div><div class='q'>atakuinjashtinme tusa umikua dusha Apajuísh yamaish ¿tuwi pujawa?   </div><div class='q'> <span class="verse" id="V14">14&#160;</span>Apajuí niina aentsji aidaun baka aidau nainnum yujau  </div><div class='q'>wakeen nugka pakanum utsanawag  </div><div class='q'>ayamama numamtuk ayamtikna dusha  </div><div class='q'>Apajuísh ¿tuwi pujawa?’ tiagtinai”, tiuwai.  </div><div class='b'> &#160; </div> <div class='q'>Tuja inagnamua nuna Isaías chichaak:  </div><div class='q'>“Apajuín Wakani ditan uyuntsauwai.  </div><div class='q'>Aatus niina imanjin ashí iwainak ekemsauwai”, tiuwai.   </div><div class='s'>Apajuí yainkati tusa augbau </div> <div class='q'> <span class="verse" id="V15">15&#160;</span>Israel aents aidau Apajuín aujainak:  </div><div class='q'>“Chah, Apajuíjuh, ame pujutaijum  </div><div class='q'>nayaim pegkegma nuwi pujusam antukta.  </div><div class='q'>Amek jikamsa anejatchau dekapeaji,  </div><div class='q'>tuja ame senchigtinaitam dusha iwainkagtatsme.  </div><div class='q'>¿Amesh jutiish wajuk diijatme?  </div><div class='q'>Atsa amina wait anenkagtutaigmek ¿amuekaek?   </div><div class='q'> <span class="verse" id="V16">16&#160;</span>¡Ametme jutiin apajimek,  </div><div class='q'>Abraham niina uchijichu anenjamkuish,  </div><div class='q'>tuja Israel pachipachkuish,  </div><div class='q'>ametme iina apajimek!  </div><div class='q'>¡Ametme iina tuke uwemtikagtinmek!   </div><div class='q'> <span class="verse" id="V17">17&#160;</span>Aminí kanaktinme tusamek tukagtipa,  </div><div class='q'>tuja intimkiu atinme tusamesh tukagtipa.  </div><div class='q'>Amina inakem ainag nunú,  </div><div class='q'>amina aentsjum maki makichik wegantu  </div><div class='q'>aina nujai aneakmek, ataktu wait anenkagtugta.   </div><div class='q'> <span class="verse" id="V18">18&#160;</span>Amina aentsjum ame etegkamu aina duka  </div><div class='q'>dita nugkeenig ujumak tsawanchik batsatui.  </div><div class='q'>Ame emematku ijuntaiya nunak  </div><div class='q'>iina shiwaaji aidau pegkegchau awajainawai.   </div><div class='q'> <span class="verse" id="V19">19&#160;</span>Ii aidautik amina chichamem umitsuk,  </div><div class='q'>nuigtush aminuchu amaina numamtuk batsatji.  </div><div class='q'>Wait aneasam amina anenkem  </div><div class='q'>ataktu iwainkagtukta”, tiajui.   </div><ul class='tnav'>
<li><a href='index.htm'>Isaías</a></li>
<li><a href='ISA61.htm'>&lt;</a></li>
<li><a href='ISA.htm'>63</a></li>
<li><a href='ISA64.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
