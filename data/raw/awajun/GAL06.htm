<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Gálatas 6</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/GAL06.htm" />
</head>
<body>
<ul class='tnav'>
<li><a href='index.htm'>Gálatas</a></li>
<li><a href='GAL05.htm'>&lt;</a></li>
<li><a href='GAL.htm'>6</a></li>
<li><a href='EPH01.htm'>&gt;</a></li>
</ul>
<div class="main">
 
<div class='chapterlabel' id="V0"> 6</div><div class='s'>Tikich aidaujaish pempeentunikjum yainiktajum </div> <div class='p'> <span class="verse" id="V1">1&#160;</span>Yatsug aidauh, atum ainajum anuiya tudau takau wainkugmek, atum Wakaní Pegkeji takamtikbautijum yaigtajum esemamati. Nuniakjumesh senchi kuitamamkatajum, atumesh dita pegkegchaun takaina nu takasaijum.   <span class="verse" id="V2">2&#160;</span>Atumek pempeentunikjum yainiktajum utugchat ajamu wainkugmek, aaja dutikdayakjum Cristo tibauwa nu umiktatjume.   </div><div class='p'> <span class="verse" id="V3">3&#160;</span>Makichik aentskesh imanchauwaitak eme anenmamá wekaguk, nigki tsanuumak tu wekaewai.   <span class="verse" id="V4">4&#160;</span>Makí makichik dita wajuk pujuinawa nuna niimamain ainawai dekas eme anenmamtatus wakegakug, tikichi pujutjin diigtsuk.   <span class="verse" id="V5">5&#160;</span>Wagki makí makichik iina utugchatjig ajutjamainawai, nuniau asamtai imá iinuk uyumamainaitji.   </div><div class='p'> <span class="verse" id="V6">6&#160;</span>Apajuí chichamen jintinjamuk, atum jintinbautijum ashí wají pegkeg aina nujai yaigtajum.   </div><div class='p'> <span class="verse" id="V7">7&#160;</span>Atumek tsanumajaigpajum: makichkish Apajuinak tsanumain ainatsui. Aents ni ajakmamujin juu aina numamtuk, makí makichik dita takasbaujin dutiksag jukiagtinai.   <span class="verse" id="V8">8&#160;</span>Aents ni pegkegchau wakegamujinak takasuk, nuiyanak juwak waittanum wegagtinai. Untsu Wakaní Pegkeji wakega nuna takasuk, nuiyanak pujut nagkanchaun jukiagtinai.   <span class="verse" id="V9">9&#160;</span>Pegkeg takata duka mijatkachagmi; imaní batsatu asaja tsawan jegakui Apajuí pegkeg aina nuna sujabau jukitnaitji.   <span class="verse" id="V10">10&#160;</span>Tsawan eke awa juik ashí aentsuk tutit awagmatsuk pegkegnum yaigtajum, tujash Cristo nemajuina nujai imá senchi yainiktasajum wakeetajum.   </div><div class='s'>Inagnaku ujaniamu </div> <div class='p'> <span class="verse" id="V11">11&#160;</span>Yamaik wi mina uwejui letra muuntai agatjim ju diistajum.   <span class="verse" id="V12">12&#160;</span>Aents aidaun shiig awajkatatus wakegaina nunú, pakamaktajum tusag imatjutpainawai, Cristo cruznum achigbauwa nuna etsejai waitkagsainum tuidau asag.   <span class="verse" id="V13">13&#160;</span>Tujash pakamaku aina dukesh chicham umiktinnum tawa nunak betek umiinatsui. Nuninayatak wakegainawai atum pakamakagmin wi tima ankaje tusag ememagtatus.   <span class="verse" id="V14">14&#160;</span>Tujash wika wiki eme anenmamtanak wakegatsjai, iina Apuji Jesucristo cruznum achigbauwa nunak ememattasan wakegajai. Cristo numinum achijam jakauwa dui nugkanmaya aina nunak uyumatsjai, nuniau asan nugkanmaya aidaunak idaisauwaitjai.   <span class="verse" id="V15">15&#160;</span>Wagki Cristo diismak pakamaku akush, pakamakchau akushkam wainkayai, dekas imana duka Cristo nemagbaunum yamajam aents weenag nuuwai.   <span class="verse" id="V16">16&#160;</span>Atum Apajuinu aidautijum, jujú tawa jutiksagmek batsatutigminak, nuigtú Cristo nemajin mina pataag Israel aidautigminash, Apajuí wait anenjamag shiig agkan anentaimsa pujutan amastinme.   </div><div class='p'> <span class="verse" id="V17">17&#160;</span>Yamai nagkamsanuk makichkish utugchatan aputugsatnume tusanuk wakegatsjai, wagki Apu Jesusai bakumakun mina iyashjui esamkamug aidau ajutuina dui.   <span class="verse" id="V18">18&#160;</span>Yatsug aidauh, iina Apuji Jesucristo makí makichik atumi wakanminish ajutjamtinme.  </div><div class='p'>Aatus atí.  </div><ul class='tnav'>
<li><a href='index.htm'>Gálatas</a></li>
<li><a href='GAL05.htm'>&lt;</a></li>
<li><a href='GAL.htm'>6</a></li>
<li><a href='EPH01.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
