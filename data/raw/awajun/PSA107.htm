<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Salmos 107</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/PSA107.htm" />
</head>
<body>
<ul class='tnav'>
<li><a href='index.htm'>Salmos</a></li>
<li><a href='PSA105.htm'>&lt;</a></li>
<li><a href='PSA.htm'>107</a></li>
<li><a href='PSA110.htm'>&gt;</a></li>
</ul>
<div class="main">
 
<div class='ms'>LIBRO V  </div><div class='chapterlabel' id="V0"> 107</div><div class='mr'>(Salmos 107—150)  </div><div class='s'>Apajuíyai pimpiki wake besemag pujajinish yaijatnuk </div> <div class='q'> <span class="verse" id="V1">1&#160;</span>Tuke Pujuu see titajum,  </div><div class='q'>wagki niyai pegkejak,  </div><div class='q'>niina anenkajig tuke auwai.   </div><div class='q'> <span class="verse" id="V2">2&#160;</span>Iina shiwaaji aidau inaku  </div><div class='q'>waitkatai batsatutin Tuke Pujuu  </div><div class='q'>niina senchijijai jiigmag  </div><div class='q'>agkanmitkagmabi titajum.   </div><div class='q'> <span class="verse" id="V3">3&#160;</span>Dutijama etsa jiintai, etsa akaetai,  </div><div class='q'>nujinum, tsumunum batsamin  </div><div class='q'>aidautin yajupak ijupagmayi.   </div><div class='q'> <span class="verse" id="V4">4&#160;</span>Tuja iina muunji aajakajua duka,  </div><div class='q'>wainak megkagag uwegshunum yujajakui,  </div><div class='q'>yaakat dita batsamainun  </div><div class='q'>wainainachu asag.   </div><div class='q'> <span class="verse" id="V5">5&#160;</span>Nuninak nujantai, kitakai  </div><div class='q'>ashí jinawag yujagmayi.   </div><div class='q'> <span class="verse" id="V6">6&#160;</span>Nunik waituinak Tuke Pujuun  </div><div class='q'>yaijatkata tusag segagmayi,  </div><div class='q'>nuna nii antujuk, dita  </div><div class='q'>waitiamujin yaigka agkanmitkabi.   </div><div class='q'> <span class="verse" id="V7">7&#160;</span>Dutika jintintua dita  </div><div class='q'>shiig batsamsatnunum ejegawagmayi.   </div><div class='q'> <span class="verse" id="V8">8&#160;</span>Nuadui Tuke Pujuu emematiagmi,  </div><div class='q'>niina anenkajin iina ayamjutpak  </div><div class='q'>ishamain wainchatai aidaun iwainajua,  </div><div class='q'>nunú pachisaja.   </div><div class='q'> <span class="verse" id="V9">9&#160;</span>Wagki Apajuíyai aents kitakai jaunash,  </div><div class='q'>tuja nujantai jaunashkam suwa duka.   </div><div class='b'> &#160; </div> <div class='q'> <span class="verse" id="V10">10&#160;</span>Tuja iina apachji aajakajua duka,  </div><div class='q'>inaku waitkainam pimpikiag  </div><div class='q'>wake besemag pujuagmayi.   </div><div class='q'> <span class="verse" id="V11">11&#160;</span>Nunak Tuke Pujuun shiwagmainak,  </div><div class='q'>chicham umiktinun susauwa nunash  </div><div class='q'>uminachu asag nunikajui.   </div><div class='q'> <span class="verse" id="V12">12&#160;</span>Nuadui Apajuí suwimak susam  </div><div class='q'>shiig senchi waitujakajui,  </div><div class='q'>dita yaimainuk makichkish  </div><div class='q'>atsugsamu asa.   </div><div class='q'> <span class="verse" id="V13">13&#160;</span>Nunik waituinak Tuke Pujuun  </div><div class='q'>yaijatkata tusa segagmayi,  </div><div class='q'>nuna Apajuí antujuk, dita  </div><div class='q'>waitiamujin yaigka agkanmitkabi.   </div><div class='q'> <span class="verse" id="V14">14&#160;</span>Dutika senchi inainaku waitkam batsatun  </div><div class='q'>agkanmitkabi.   </div><div class='q'> <span class="verse" id="V15">15&#160;</span>¡Tuke Pujuu anenkega nunú see titajum,  </div><div class='q'>wagki nii jutiin ayamjutpak  </div><div class='q'>kuashat wainchatai ishamain  </div><div class='q'>aidaun iwainajua nuadui!   </div><div class='q'> <span class="verse" id="V16">16&#160;</span>¡Waiti bronce najanamunash,  </div><div class='q'>tuja jiju awajamu aidaujai,  </div><div class='q'>Apajuí ashí tsaikui!   </div><div class='q'> <span class="verse" id="V17">17&#160;</span>Tuja iina apachji aidauk anentainkachu asag,  </div><div class='q'>dita pegkegchaujin jata achikam  </div><div class='q'>senchi waitiagmayi.   </div><div class='q'> <span class="verse" id="V18">18&#160;</span>Nunik jinuinak yujumkan tsumainak  </div><div class='q'>yutsuk, nujantai ashí jinaa batsabi.   </div><div class='q'> <span class="verse" id="V19">19&#160;</span>Nunik waituinak Tuke Pujuun  </div><div class='q'>yaijatkata tusa segagmayi,  </div><div class='q'>nuna Apajuí antujuk,  </div><div class='q'>dita waitiamujin yaigka agkanmitkabi.   </div><div class='q'> <span class="verse" id="V20">20&#160;</span>Ashí niina chichamenig etsagakmayi.  </div><div class='q'>¡Aatus ashí jinaa batsatun uwemtikjabi!   </div><div class='q'> <span class="verse" id="V21">21&#160;</span>Tuke Pujuun anenkega nunú see titajum,  </div><div class='q'>wagki nii jutiin ayamjutpak,  </div><div class='q'>kuashat wainchatai ishamain aidaun  </div><div class='q'>iwainajua nuadui.   </div><div class='q'> <span class="verse" id="V22">22&#160;</span>Apajuí yaimpakua nunú anentaimtusjum,  </div><div class='q'>see takujum kuntin maa apeatajum,  </div><div class='q'>dutikakjum nii dutikamuji pachisjum  </div><div class='q'>shiig aneasjum senchi  </div><div class='q'>untsumkajum etsegkatajum.   </div><div class='q'> <span class="verse" id="V23">23&#160;</span>Iina apachji aajaku aina nunú  </div><div class='q'>lanchanum nayants shiyaku aidauk,  </div><div class='q'>nayantsa amain tikich nugkanum  </div><div class='q'>wajiin sujak yujau ainawai.   </div><div class='q'> <span class="verse" id="V24">24&#160;</span>Ibau nayants muunnum yujasag,  </div><div class='q'>junak dekas Tuke Pujuuwap najanauwaita  </div><div class='q'>tusa dekawajui.   </div><div class='q'> <span class="verse" id="V25">25&#160;</span>Apajuí chichakmatai,  </div><div class='q'>dase ishamain iyagmayi,  </div><div class='q'>imaniak nayantsan shiig senchi  </div><div class='q'>tsukatmitkabi.   </div><div class='q'> <span class="verse" id="V26">26&#160;</span>Imatikak lanchanak  </div><div class='q'>yaki ema ema ajuibi.  </div><div class='q'>¡Imaniau asamtai,  </div><div class='q'>ayamjumamainchau dekapiagmayi!   </div><div class='q'> <span class="verse" id="V27">27&#160;</span>Nuninak nampekujai betek  </div><div class='q'>winchainag tukumak iyainiagmayi.  </div><div class='q'>Imaaninak lanchanum  </div><div class='q'>yujatan yacha ainayatak  </div><div class='q'>dutikmainchau dekapiagmayi.   </div><div class='q'> <span class="verse" id="V28">28&#160;</span>Imanitai ishamainak  </div><div class='q'>Tuke Pujuun segagmayi,  </div><div class='q'>tusa segam antujuk yaigka uwemtijabi.   </div><div class='q'> <span class="verse" id="V29">29&#160;</span>Dutikak dase ishamain wajak  </div><div class='q'>nayantsan tsukatmitkaunak imijakmayi.   </div><div class='q'> <span class="verse" id="V30">30&#160;</span>Nunik mijakmatai, shiig aneasagmayi,  </div><div class='q'>tuja Apajuí ditanak yajuak  </div><div class='q'>dita jegatag tibaunum ejegauwai.   </div><div class='q'> <span class="verse" id="V31">31&#160;</span>¡Tuke Pujuu anenkega nunú see titajum!  </div><div class='q'>Wagki nii jutiin ayamjutpak,  </div><div class='q'>kuashat wainchatai ishamain aidaun  </div><div class='q'>iwainajua nuadui.   </div><div class='q'> <span class="verse" id="V32">32&#160;</span>¡Ashí aents aidautijum ijunjajum  </div><div class='q'>Apajuí ememattajum!  </div><div class='q'>Tuja Israel aents aidaun apuji  </div><div class='q'>múun aidautigmesh ijunjajum  </div><div class='q'>Apajuí ememattajum.   </div><div class='b'> &#160; </div> <div class='q'> <span class="verse" id="V33">33&#160;</span>Apajuík namak múun aidaunash  </div><div class='q'>ukuya uwejush emawai,  </div><div class='q'>tuja yumi pukuni jiinunash  </div><div class='q'>ukuya buku emawai.   </div><div class='q'> <span class="verse" id="V34">34&#160;</span>Tuja nugka ajak shiig tsapaunash,  </div><div class='q'>nuwiya aents aidau tudaujin  </div><div class='q'>ajak tsapachu emawai.   </div><div class='q'> <span class="verse" id="V35">35&#160;</span>Uwejush yumi atsaunash  </div><div class='q'>kucha ain emawai,  </div><div class='q'>dutikak nugka buku ataish,  </div><div class='q'>yumi pukuni jiinin emawai.   </div><div class='q'> <span class="verse" id="V36">36&#160;</span>Tuja aents nujantai waituidaunak  </div><div class='q'>yajuak nuwi batsawai,  </div><div class='q'>dutikam nuwi dita batsamsatnun  </div><div class='q'>yaaktan najanainawai.   </div><div class='q'> <span class="verse" id="V37">37&#160;</span>Nuwi batsamas uva ajakag  </div><div class='q'>kuashat nejekun juuka yuwinawai.   </div><div class='q'> <span class="verse" id="V38">38&#160;</span>Apajuí ditanak yayawai,  </div><div class='q'>tuja dita tagkuji aidaunashkam  </div><div class='q'>kuashat ikauntawai.   </div><div class='q'> <span class="verse" id="V39">39&#160;</span>Untsu tikich aidauk  </div><div class='q'>kuashat waitkainamu asag,  </div><div class='q'>ujudauch ainawai.   </div><div class='q'> <span class="verse" id="V40">40&#160;</span>Tuja Apajuík aents pegkegchau  </div><div class='q'>waitkagkagtin aina nunak kajejawai.  </div><div class='q'>Nuadui ditanak uwegshunum wainak yujas  </div><div class='q'>jinaati tusa idaisauwai.   </div><div class='q'> <span class="verse" id="V41">41&#160;</span>Tuja aents ujudauch  </div><div class='q'>wake besemag pujaunash  </div><div class='q'>nii agkanmitkawai.  </div><div class='q'>Dutika nii uchijinak  </div><div class='q'>tagkujai betek kuashat uyujtawai.   </div><div class='q'> <span class="verse" id="V42">42&#160;</span>Nuna aents Apajuí umijin aidau  </div><div class='q'>diisag shiig anenawai.  </div><div class='q'>Untsu aents pegkegchau aidauk  </div><div class='q'>datsaamainak ataktuk tumainchau  </div><div class='q'>dekapenawai.   </div><div class='q'> <span class="verse" id="V43">43&#160;</span>Aents shiig anentaimkauk juna anentaimas diisti.  </div><div class='q'>Nuniak Tuke Pujuun anenkega nuna dekattawai.   </div><ul class='tnav'>
<li><a href='index.htm'>Salmos</a></li>
<li><a href='PSA105.htm'>&lt;</a></li>
<li><a href='PSA.htm'>107</a></li>
<li><a href='PSA110.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
