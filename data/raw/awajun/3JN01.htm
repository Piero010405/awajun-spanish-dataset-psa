<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 3 Juan 1</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/3JN01.htm" />
</head>
<body>
<ul class='tnav'>
<li><a href='index.htm'>3 Juan</a></li>
<li><a href='2JN01.htm'>&lt;</a></li>
<li><a href='3JN.htm'>1</a></li>
<li><a href='JUD01.htm'>&gt;</a></li>
</ul>
<div class="main">
 <div class='mt'>Juan kampatumá carta agagbau   
</div><div class='chapterlabel' id="V0"> 1</div><div class='s'>Kumpamkagtamu </div> <div class='p'> <span class="verse" id="V1">1&#160;</span>Witjai anciano, aneetaiju Gayoh, dekaskenum aneau asan kumpamjame.   <span class="verse" id="V2">2&#160;</span>Aneetaijuh, Apajuin segatjame ashí pegkejak ajutjama nunisag wakanminish nuigtú jamamtuchu pujamush ajutjamti tusan.   <span class="verse" id="V3">3&#160;</span>Kuashat shiig aneasmajai, yatsut aidau kaunawag ame betek umiakum dekaskea dusha wajuk takaame nuna ujatkagmatai.   <span class="verse" id="V4">4&#160;</span>Mina uchig aidau dekaskea nuna takainawai tabau antakun shiig aneag nuna nagkaesau shiig aneamuk atsugtawai.   </div><div class='s'>Gayo ni jeen jukagtamuji eme anentamu </div> <div class='p'> <span class="verse" id="V5">5&#160;</span>Aneetaijuh, amek Cristo umikta tibauwa duka betek umikam weame, Cristo nemajin yatsut aidau atsumaidau wajuk yayame nuadui, imá senchi wainchataijum aidau dutikam dui.   <span class="verse" id="V6">6&#160;</span>Nunú aidau iglesianum etsejuinawai, ame anejattsam yaimam nuna pachipas. Apajuin shiig awagma dutiksamek tuke yaita aents jintá weak atsumainjinish.   <span class="verse" id="V7">7&#160;</span>Ditak Jesucristo aneamunum niina daaji pachisa etsegkagta tabaunum jiinjaje, nunú aidauk Apajuí anentaimtuchu aina nunú yaigbau atasag dakituinawai.   <span class="verse" id="V8">8&#160;</span>Nuadui jutii ditanuk uyumamainaitji, chicham dekaskea nuna tikich aidaunmash etsegkati tabaunum.   </div><div class='s'>Diótrefes dakitkagtamu </div> <div class='p'> <span class="verse" id="V9">9&#160;</span>Juna pachisan wi iglesian agatjamjai, nuna Diótrefes dakitau asa jujutjamchau tabaun antajai, nigka imá mina chichamjunak antugtuktinme tusa wakegau asa.   <span class="verse" id="V10">10&#160;</span>Nuniau asamtai, wi anui taan wainak chicham pegkegchaun jutiin tujamu tawa nuna titatjai, nuigtú nuna takush shiig juwachu asa, yatsut aidau kaunu jutanash dakitawai, nuna juwaunash aikawaipa tawai, dutikak iglesianmash jiikí ajapeawai.   </div><div class='p'> <span class="verse" id="V11">11&#160;</span>Aneetaijuh, aents pegkegchaun takaa duka dakumkaipa, dekas pegkeja nunú takastá. Aents pegkejan takaa nuuwai Apajuinuk, tujash aents pegkegchaun takaa duka Apajuinak wainchau asa nuniawai.   </div><div class='p'> <span class="verse" id="V12">12&#160;</span>Ashí Demetrio pujutji pachisajag pegkejan etsegtuinawai, Apajuí chichame tawa imatiksag umiau asamtai. Jutiishkam dutiksaik etsegtuinaji, tuja atumek dekagme jutiik dekaskea nu etsejin ainag nu.   </div><div class='s'>Inagnaku kumpamkagtamu </div> <div class='p'> <span class="verse" id="V13">13&#160;</span>Kuashat juní inagkeasa tumainuk ajutui, tujash nunak jui agakun tutanak dakitajai,   <span class="verse" id="V14">14&#160;</span>wagki wamak minin wainkata tau asan, nuniaku igkunisa chichasmí.   <span class="verse" id="V15">15&#160;</span>Shiig agkan pujamu ajutjamti. Kumpajum aidau kumpamjamainawai. Ameshkam jutii kumpají aidau makí makichik kumpamjutuata.  </div><ul class='tnav'>
<li><a href='index.htm'>3 Juan</a></li>
<li><a href='2JN01.htm'>&lt;</a></li>
<li><a href='3JN.htm'>1</a></li>
<li><a href='JUD01.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
