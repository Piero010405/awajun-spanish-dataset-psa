<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Ezequiel 3</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/EZK03.htm" />
</head>
<body>
<ul class='tnav'>
<li><a href='index.htm'>Ezequiel</a></li>
<li><a href='EZK02.htm'>&lt;</a></li>
<li><a href='EZK.htm'>3</a></li>
<li><a href='EZK18.htm'>&gt;</a></li>
</ul>
<div class="main">
 
<div class='chapterlabel' id="V0"> 3</div><div class='p'> <span class="verse" id="V1">1-4&#160;</span>Nuna iwaintujuk chichagtak: “Aentsu uchijiyah, juju papiinum chicham agagbaun amag nunú yuwam ejemagta”, tujutmayi. Tusa tujutmatai papiinum chicham agagbaun yuwabiajai, duka dapa yumijijai betek yumimituyi. Nuna yuwa ai chichagtak: “Israel aents aidaunum weme wi amina titatjam nunú etsegkata”, tujutmayi.   </div><div class='p'> <span class="verse" id="V2">5-6&#160;</span>Nuigtu chichaak: “Tuja ame chicham dekamainchaun chichaaku aidau batsatbaunmak awematsjame, ame wegantu aidaunum awemajame. Aents tikich chichaman chichaaku aidau batsatbaunum awema aish, ditak ame mina chichameg etsegbaunak shiig antugtamain ainawai.   <span class="verse" id="V7">7&#160;</span>Tujash Israel aents aina duka aminak antugtamkachagtatui, wi tabaunash antuinachu asag, wagki ditak antakchau, kakajus antumtikmainchau, intimkiu ainawai.   <span class="verse" id="V8">8&#160;</span>Tuja wi aminak dita kajemtin antakchau aina nujai betek awajsattajame.   <span class="verse" id="V9">9&#160;</span>Wi aminak kaya katsugma iman emattajame. Nuadui amina kajegtamainak ishamainun diigmainakuish ishamkagtukaipa, ditak kakajus antumtikmainchau intimkiu ainawai”, tujutmayi.   </div><div class='p'> <span class="verse" id="V10">10&#160;</span>Tuja nuigtushkam Apajuí chichagtak:  </div><div class='p'>“Wi titatjam nunú shiig antukam jukita, dutikam kajimatmainchau aneaku ata.   <span class="verse" id="V11">11&#160;</span>Amina pataim aidau achija yajuakbau Babilonia nugkanum batsata nuwi weme wi tajam nunú etsegkata. Tusa etsegmin antugtamainashkuish, makichkish idaitsuk, Tuke Pujuu tawai tusam etsegkata”, tujutmayi.   </div><div class='p'> <span class="verse" id="V12">12&#160;</span>Tusa tujutai Apajuí senchiji yaki takugmayi, dutijai mina ukujui Tuke Pujuun imanji nugka au takunak uujak wajukeama imatun antukbaijai.   <span class="verse" id="V13">13&#160;</span>Tuja aentsjai betek aina dushakam, nanapen mai apatuinak senchi uutmayi, tuja rueda aidaushkam kagkegainak nugka uujak wajukeama imatmayi.   <span class="verse" id="V14">14&#160;</span>Tuja minak nuwi pujai, uwegnum achika jumaina numamtuk Apajuín Wakani jujukmayi. Dutijakui kajekan wake besemag dekapmaijai.   <span class="verse" id="V15">15&#160;</span>Nunikan Tel Abib, namak Quebarnum uwet, Israel aents aidau achija yajuakbau batsatbaunum jegabiajai, nunikan nuwi ditajai makichkish shiig anentaimjan tumainchau dekapeakun chichatsuk wake besemag siete tsawan pujubiajai.   </div><div class='s'>Apajuí Ezequielan Israel aents aidaunum mina chichamjun etsegtugkati tusa apusamu </div> <div class='p'> <span class="verse" id="V16">16&#160;</span>Siete tsawan nagkaemai, Tuke Pujuu chichagtak:   <span class="verse" id="V17">17&#160;</span>“Aentsu uchijiyah, wi aminak Israel aents aidaun kuitamkati tusan apusajame, dutikamu asam, wajina wi titatjame duka imatiksamek dita aidau ujaktatme.   <span class="verse" id="V18">18&#160;</span>Tuja aents pegkegchau takaina nunak idayinak pujutjin iwajatnume tusan wi taja nunú ame ujakcham, pegkegchau takatan idaitsuk batsamas jinawagmataig, ametme suwimak jukitnumek.   <span class="verse" id="V19">19&#160;</span>Untsu pegkegchau takainajum duka idaikujum pujutjum iwajatajum tusa ame ujamaitak, amina antugtamtsuk pegkegchau takatan idaitsuk batsamas jinaamtaig, amina utugchatjumek atsuttawai.   <span class="verse" id="V20">20&#160;</span>Tuja namputchawame, aents pegkegchau takatan tupanjauwaitak, ataktu pegkegchaun takak megkaetanum pujau wainiatkum ame mina chichameg ujatsuk idaisam pujus jakamtaig, ame suwimak suwam atatme.   <span class="verse" id="V21">21&#160;</span>Tuja ame chicham ujakam awake anentaimag pujutjin yapajiakug iwaku pujuttawai, nuniakui ameshkam utugchat atsau agkan juwaktatme”, tujutmayi.   </div><div class='s'>Ezequiel chichachu wajasbau </div> <div class='p'> <span class="verse" id="V22">22&#160;</span>Nuna tusa Tuke Pujuu mina uwejui achijuk chichagtak:  </div><div class='p'>“Wajaim agá nugka paka nuwi wetá, nunikamin ame dutikatnun pachisan ujaktajame”, tujutmayi.   <span class="verse" id="V23">23&#160;</span>Tujutmatai agá jiinkin jeganbaijai, nuwi wajasan Tuke Pujuu imanjin wainkabiajai, nunikan shiig diikman namak Quebarnum uwet pujusan Apajuí imanjin wainkabiag nujai betek wainkan, tikishmajan nijaijui nugkan antigkan pujusbaijai.   <span class="verse" id="V24">24&#160;</span>Nunikan pujai Apajuí Wakani egkemjutug awajtukmayi, dutijua chichagtak:  </div><div class='p'>“Jemin weme epemim egkemsata.   <span class="verse" id="V25">25&#160;</span>Nijah, aminak achipakag daekai jigkapajag, jiinki agkan wekaemainchau etamiagtatui.   <span class="verse" id="V26">26&#160;</span>Tuja wi aminak ujumak tsawantai chichachu awajsattajame, nuadui amek Israel aents aidau intimkiu aina duka kakajus chichagmainchau wajastatme.   <span class="verse" id="V27">27&#160;</span>Tujash wi ataktu chichamtikattajame, dutika ai chichaakmek: ‘Nii antuktatus wakegauk antukti, tuja antutan dakitauk antukchati’ tawai Tuke Pujuu titatme. Wagki ditak intimkiu ainawai”, tiuwai Apajuí.   </div><ul class='tnav'>
<li><a href='index.htm'>Ezequiel</a></li>
<li><a href='EZK02.htm'>&lt;</a></li>
<li><a href='EZK.htm'>3</a></li>
<li><a href='EZK18.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
