<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Deuteronomio 33</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/DEU33.htm" />
</head>
<body>
<ul class='tnav'>
<li><a href='index.htm'>Deuteronomio</a></li>
<li><a href='DEU32.htm'>&lt;</a></li>
<li><a href='DEU.htm'>33</a></li>
<li><a href='DEU34.htm'>&gt;</a></li>
</ul>
<div class="main">
 
<div class='chapterlabel' id="V0"> 33</div><div class='s'>Moisés Israel aents aidaun pegkegnum yumigjamu </div> <div class='p'> <span class="verse" id="V1">1&#160;</span>Apajuí inake Moisés, nii jakatnuji jegamtai pujusa, Israel aents aidaun pegkegnum yumigkiak,   <span class="verse" id="V2">2&#160;</span>juna aatus tiuwai:  </div><div class='b'> &#160; </div> <div class='q'>“Tuke Pujuu jutijai pujustatus  </div><div class='q'>muja Sinaínum tauwai,  </div><div class='q'>tuja nugka Seírnum nagkamas  </div><div class='q'>niina tsaaptinjig etsanjabi.  </div><div class='q'>Nunik etsantug yaakat Parágnum  </div><div class='q'>nagkamas uyuuntamsabi,  </div><div class='q'>tuja diez mil ángel aidaujai  </div><div class='q'>weak, niina uweje untsujiya  </div><div class='q'>duwi chicham umiktin agagbaun takakuyi.   </div><div class='q'> <span class="verse" id="V3">3&#160;</span>Tuke Pujuuk niina aentsji aidaunak aneawai,  </div><div class='q'>tuja niinu etegjamu aidaunak kuitamui,  </div><div class='q'>nunú aidau Apajuín emematuinawai,  </div><div class='q'>nuninak nii umiktajum tibaun uminawai.   </div><div class='q'> <span class="verse" id="V4">4&#160;</span>Moisés chicham umiktin  </div><div class='q'>Jacob wegantunum tuke asatna nuna Apajuí susamun juki amasajui.   </div><div class='q'> <span class="verse" id="V5">5&#160;</span>Apajuík Jesurúnkan apuji wajasui.  </div><div class='q'>Apajuík Israel aents aidaun apuji aidaun apuji,  </div><div class='q'>tuja Israela uchiji maki  </div><div class='q'>makichik wegantu aidau  </div><div class='q'>ijunjajua nuna apuji wajasui”, tiuwai.   </div><div class='b'> &#160; </div> <div class='p'> <span class="verse" id="V6">6&#160;</span>Tuja Rubén wegantun pachis Moisés juna aatus chichajak:  </div><div class='q'>“¡Rubén wegantu aidauk tuke batsamsatin agtinai!  </div><div class='q'>¡Aishmag ujumak ataish,  </div><div class='q'>jinaa megkaejashtin ainawai!” tiuwai.   </div><div class='b'> &#160; </div> <div class='p'> <span class="verse" id="V7">7&#160;</span>Tuja Judá wegantun pachis Moisés juna aatus chichajak:  </div><div class='q'>“Tuke Pujuuwah, Judá wegantu  </div><div class='q'>aidau amina segapainakuig antugkata.  </div><div class='q'>Ataktu awagkim tikich aents  </div><div class='q'>Israel wegantu aidau batsatbaunum ijumjata.  </div><div class='q'>Amina senchigmijai ayamjukta, dutikakum yaigta  </div><div class='q'>niina shiwaajinish ayamjumakti tusam”, tiuwai.   </div><div class='b'> &#160; </div> <div class='p'> <span class="verse" id="V8">8&#160;</span>Tuja Leví wegantu aidaun pachis Moisés juna aatus chichajak:  </div><div class='q'>“Tumim Urim<a href="#FN1" class="notemark">*<span class="popup">“Tumim, Urim”: Juka makichik wajich najanamu aajakui, nuna sacerdote Apajuíjai chichastatus wayak jujaku ainawai. Nujai dekajakajui Apajuí wakegamush tukita nuna.</span></a> aina duka aminu ainawai.  </div><div class='q'>Nunú Leví wegantu amina  </div><div class='q'>sacerdotejum aidau  </div><div class='q'>ame tabaun betek umigtamin  </div><div class='q'>aina nunú susauwaitme.  </div><div class='q'>Tuja Masá nugkanum ame dita dekapsauwaitme,  </div><div class='q'>dutikakum Meribá  </div><div class='q'>nugkanmashkam amina aentsjum aidau  </div><div class='q'>yumi susauwaitam nuwi senchi jiyakuitme.   </div><div class='q'> <span class="verse" id="V9">9&#160;</span>Leví wegantu aina duka  </div><div class='q'>ame chicham umiktajum tiuwaitam nuna  </div><div class='q'>puyatjus uminawai, nuninak kakanmamainawai  </div><div class='q'>ame chicham tibauwa nuna betek umikagtatus.  </div><div class='q'>Nuna ima senchi dita patayin nagkaesau  </div><div class='q'>eme anentuinawai.  </div><div class='q'>Nunidau asag ditá apaji aidaun  </div><div class='q'>dukuji aidaujai chichajuinak:  </div><div class='q'>‘Atumnak wika dekatsjime’ tuinawai;  </div><div class='q'>tuja dita yachi iwai aidaun, umayi iwai aidaun,  </div><div class='q'>tsakat aidaunashkam chichajuinak:  </div><div class='q'>‘Wika atumnak dekatsjime’ tuinawai;  </div><div class='q'>tuja ditá uchiji aidaun nawanji aidaujai chichajuinak:  </div><div class='q'>‘Dekatsjime yatsu ainajum’ tuinawai,  </div><div class='q'>wagki ditak ashí Apajuí umigtan  </div><div class='q'>idaisaju asagmatai.   </div><div class='q'> <span class="verse" id="V10">10&#160;</span>Dita ainawai amina chichamem umiktin  </div><div class='q'>agagbau aina nuna Jacob wegantun  </div><div class='q'>jintintuina duka.  </div><div class='q'>Dita ainawai kugkuin incienson  </div><div class='q'>kuntin maa apeamujai jukiag,  </div><div class='q'>aak pegkejam aakmakbaunum  </div><div class='q'>nunú patasa apetai puja nuwi pataina nunú.   </div><div class='q'> <span class="verse" id="V11">11&#160;</span>Nuadui Tuke Pujuuwah,  </div><div class='q'>dita amina umigtamainak  </div><div class='q'>puyatjusag takaina nunú  </div><div class='q'>pegkegnum yumigsata.  </div><div class='q'>Dutikakum dita shiwaaji aina  </div><div class='q'>dushakam ame ijinata,  </div><div class='q'>tuja ditan kajejin aina dushakam  </div><div class='q'>ataktu wakitkig waitkaschatin atinme”, tiuwai.   </div><div class='b'> &#160; </div> <div class='p'> <span class="verse" id="V12">12&#160;</span>Tuja Benjamín wegantun pachis Moisés juna aatus chichajak:  </div><div class='q'>“Tuke Pujuuwah, amek Benjamín  </div><div class='q'>wegantu aina duka aneame.  </div><div class='q'>Nuadui ditak shiig aneasag batsatui.  </div><div class='q'>Amek múun ashí senchigtinaitam ibau asam  </div><div class='q'>tuke kuitamtinaitme.  </div><div class='q'>¡Nuadui ame kuitamsam batsamsagtinai!” tiuwai.   </div><div class='b'> &#160; </div> <div class='p'> <span class="verse" id="V13">13&#160;</span>Tuja José wegantu aidaun pachis Moisés juna aatus chichajak:  </div><div class='q'>“Tuke Pujuu niina nugkenak  </div><div class='q'>pegkegnum yumigsatin ati,  </div><div class='q'>dutikamu asamtai, nayaimpinmaya yumi yutak,  </div><div class='q'>tuja nugka initkeniash yumi pukuni jiinainak  </div><div class='q'>niina nugkenak tuke uchupsagke atinai.   </div><div class='q'> <span class="verse" id="V14">14&#160;</span>José wegantu aidauk dita ajakmamujinian  </div><div class='q'>maki makichik mijantin  </div><div class='q'>ajak juut nantu jegatai, shiig  </div><div class='q'>kuashat juuka yuwagtinai.   </div><div class='q'> <span class="verse" id="V15">15&#160;</span>Dita wegantu aidau ajakmamujig, ikam aidau,  </div><div class='q'>muja aidau ayá iman aidaun juwagtinai.  </div><div class='q'>Tuja muja makichkish megkaechauwa iman tuke atinai dita ajakmamu aina duka.   </div><div class='q'> <span class="verse" id="V16">16&#160;</span>Dita nugkenig yujág shiig  </div><div class='q'>pegkeg aidau piyaktinai.  </div><div class='q'>Nuadui nii wegantu agtina  </div><div class='q'>nudaushkam imanisag ajiti tusam yaigta.  </div><div class='q'>Wagki ame mina zarza kegamunmaya wantintugkam,  </div><div class='q'>amina aentsjum aidaun yajuak emati tusam etegtuawaitam,  </div><div class='q'>dutiksamek ame Josék niina yachi iwai aidaun,  </div><div class='q'>ekeu aidaun apuji ati tusam etegkauwaitme.   </div><div class='q'> <span class="verse" id="V17">17&#160;</span>Tuja Efraín wegantunmayag  </div><div class='q'>suntajak shiig kuashat agtinai,  </div><div class='q'>tuja Manasésnumiashkam aents maanin aidauk shiig kuashat agtinai.  </div><div class='q'>Nunú aina duka toro uchiji  </div><div class='q'>yama nagkamchak petsakbau pegkejama iman,  </div><div class='q'>búfalo senchigtinama iman agtinai.  </div><div class='q'>Iman asag ashí aents tikich  </div><div class='q'>nugkanmaya aidaunash, ditá  </div><div class='q'>senchijijai depetkatin ainawai”, tiuwai.   </div><div class='b'> &#160; </div> <div class='p'> <span class="verse" id="V18">18&#160;</span>Tuja Sabulón wegantun Isacar wegantujai pachis Moisés juna aatus chichajak:  </div><div class='q'>“Sabulón wegantu aidautigmek shiig aneastajum,  </div><div class='q'>atumek nayantsanum yujasjum tikich nugkanum waji sujitin asajum.  </div><div class='q'>Untsu Isacar wegantu aidautigmek  </div><div class='q'>aakchinmak batsamsajum,  </div><div class='q'>kuntin tagkumajum shiig  </div><div class='q'>kuashat uyugkajum shiig  </div><div class='q'>aneasjum batsamsagtinaitjume.   </div><div class='q'> <span class="verse" id="V19">19&#160;</span>Nunik batsamas tikich Israel aents aidaun  </div><div class='q'>ipaa mujanum yajuak iwajagtinai.  </div><div class='q'>Dutikawag nuwi batsamas,  </div><div class='q'>ame dutikatajum tusa timauwa nuna uminak  </div><div class='q'>kuntinun maawag apeagtinai.  </div><div class='q'>Tuja nayantsanum waji pegkeg kuashat ayá  </div><div class='q'>nuna tikich nugkanum yujasag sujiagtinai.  </div><div class='q'>Nuninak nayantsanmaya  </div><div class='q'>yutai aidaun yuwagtinai”, tiuwai.   </div><div class='b'> &#160; </div> <div class='p'> <span class="verse" id="V20">20&#160;</span>Tuja Gad wegantun juna aatus Moisés chichajak:  </div><div class='q'>“¡Apajuíyah, ame Gad wegantu aidauk  </div><div class='q'>nugka múun susatnaitme, nuadui  </div><div class='q'>amina see tujamainak emematjamtin ainawai!  </div><div class='q'>Gad wegantunmaya aidauk león dakamama  </div><div class='q'>numamtuk dakamak  </div><div class='q'>aentsun maakug kuntujin tsupijug,  </div><div class='q'>buuken tsupijug ukutnai.   </div><div class='q'> <span class="verse" id="V21">21&#160;</span>Israela uchiji aidau maki makichik wegantu  </div><div class='q'>aina nuna apuji aidau Canaán nugkan  </div><div class='q'>tesagdayagtaish, Gad wegantu aidau  </div><div class='q'>ima muuntan jukitnai apu aidau juinamujai betekak.  </div><div class='q'>Dita aidauk ame dutikata  </div><div class='q'>timauwa nuna umikagtin ainawai.  </div><div class='q'>Dita aidauk pegkegnum  </div><div class='q'>chichajam agtinai, wagki  </div><div class='q'>ame Israel aents aidau  </div><div class='q'>umiktajum timauwa nuna umidau asag”, tiuwai.   </div><div class='b'> &#160; </div> <div class='p'> <span class="verse" id="V22">22&#160;</span>Tuja Dan wegantun Moisés juna aatus chichajak:  </div><div class='q'>“Dan wegantu aidauk león tsakat  </div><div class='q'>kuntinu tsekentama nujai betekai,  </div><div class='q'>iman asa niina shiwaajin jeteakug, nugka  </div><div class='q'>Basánnum nagkamas tsekenti jiintawai”, tiuwai.   </div><div class='b'> &#160; </div> <div class='p'> <span class="verse" id="V23">23&#160;</span>Tuja Neftalí wegantu aidaun Moisés juna aatus chichajak:  </div><div class='q'>“Neftalí wegantu aidaunak Tuke Pujuu  </div><div class='q'>shiig anentus diyawai,  </div><div class='q'>Ame Apajuíyah, ditak kuashat  </div><div class='q'>pegkeg aidaunum yumigsauwaitme.  </div><div class='q'>¡Nuadui kucha múun Galilea tutaya duka  </div><div class='q'>nujinum nagkamas tsumujiya  </div><div class='q'>aatus ditanu atinai!” tiuwai.   </div><div class='b'> &#160; </div> <div class='p'> <span class="verse" id="V24">24&#160;</span>Tuja Asher wegantu aidaun Moisés juna aatus chichajak:  </div><div class='q'>“Apajuíyah, ame Aserak Jacopa uchiji  </div><div class='q'>tikich aina nuna nagkaesau  </div><div class='q'>pegkegnum yumigsata.  </div><div class='q'>Dutikamu asamtai, niina yachi aidau  </div><div class='q'>eme anentsa diitai ati.  </div><div class='q'>Tuja kuashat olivogtin asa  </div><div class='q'>aceitejishkam imanisag ajitin ati.   </div><div class='q'> <span class="verse" id="V25">25&#160;</span>Niina yaaktaji aidauk,  </div><div class='q'>tuja jee aidaushkam kuashat waitigtin atinai.  </div><div class='q'>Tuja nunú waiti aidauk jiju hierro,  </div><div class='q'>bronce aina nujai najanamu asamtai,  </div><div class='q'>niina shiwaajish kakajus utumainchau atinai”, tiuwai.   </div><div class='b'> &#160; </div> <div class='q'> <span class="verse" id="V26">26&#160;</span>“Jesurúman Apajuíji atumin  </div><div class='q'>yaimpaktatus niina senchijijai yujagminum  </div><div class='q'>egkemak minina imanuk tikichik atsawai.   </div><div class='q'> <span class="verse" id="V27">27&#160;</span>Apajuí Tuke Pujuuwa nunuwai  </div><div class='q'>amina ayamjumataigmek.  </div><div class='q'>Niig tuke senchigtina iman asa amina yaimpawai.  </div><div class='q'>Ame wainminig amina shiwajumnak  </div><div class='q'>uwakek ipisiak ijinata tusa amina inapawai.   </div><div class='q'> <span class="verse" id="V28">28&#160;</span>Israelak ishamkagtutsuk kajinas pujustinai.  </div><div class='q'>Nii wegantu aidaushkam agkan  </div><div class='q'>utugchat atsaunum batsamsatin ainawai.  </div><div class='q'>Niina nugke aidaunmash trigo aidauk  </div><div class='q'>shiig kuashat aitnai, tuja uva ajakmaushkam  </div><div class='q'>imanisag aitnai, tuja yumishkam tuke  </div><div class='q'>yutitnai, nuniau asamtai, yuminak atsumchatnai.   </div><div class='q'> <span class="verse" id="V29">29&#160;</span>¡Israel aents aidautigmek  </div><div class='q'>shiig aneastajum, wagki atum  </div><div class='q'>kuashat asajum eme anentai ainajum  </div><div class='q'>imanuk tikich aents aidauk atsawai!  </div><div class='q'>Atumnak Tuke Pujuuwa nunú uwemtijamjaugme.  </div><div class='q'>Nii atumnak kuitamjamui.  </div><div class='q'>Tuja nigki ayamjutpaktatui.  </div><div class='q'>Atumi shiwaajum aidaujai maaniagminish,  </div><div class='q'>niyai depetmitkagbauk.  </div><div class='q'>Nuadui shiwag aidauk atumiin yunumjagtinai.  </div><div class='q'>Nuninakui atum wagagkijum  </div><div class='q'>ijinatin ainagme”, tiuwai Moisés.   </div><ul class='tnav'>
<li><a href='index.htm'>Deuteronomio</a></li>
<li><a href='DEU32.htm'>&lt;</a></li>
<li><a href='DEU.htm'>33</a></li>
<li><a href='DEU34.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V8">33:8</a>
<span class="ft">“Tumim, Urim”: Juka makichik wajich najanamu aajakui, nuna sacerdote Apajuíjai chichastatus wayak jujaku ainawai. Nujai dekajakajui Apajuí wakegamush tukita nuna.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
