<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Filipenses 2</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/PHP02.htm" />
</head>
<body>
<ul class='tnav'>
<li><a href='index.htm'>Filipenses</a></li>
<li><a href='PHP01.htm'>&lt;</a></li>
<li><a href='PHP.htm'>2</a></li>
<li><a href='PHP03.htm'>&gt;</a></li>
</ul>
<div class="main">
 
<div class='chapterlabel' id="V0"> 2</div><div class='s'>Shiig aneenisa batsatbau </div> <div class='p'> <span class="verse" id="V1">1&#160;</span>Cristo atumin tikich wakemitkatan senchijin amasua nujai nuigtú anentak atumiin ajutjamaina nujai tikich aidaush anentai ichichtugtajum, nuniakjum makichik Wakania duke ajutjamaina dui pempeentunisjumek wait anendaitajum;   <span class="verse" id="V2">2&#160;</span>nuniakjum minash shiig anemtijustajum ashí ijutkau pujakjum, makichik anenka nuig ijunkujum, makichik anentaimta nuig, takastasa anentaimtamua dusha makichik anentaimtakjum.   <span class="verse" id="V3">3&#160;</span>Makichkish shiwagmagata tabauwai takasaigpa, nuniachkugmesh ememamuikish, duka nunitsuk ayatak imanchauch anenmamkujum makí makichkitijum tikich aidaush atumin nagkaetamsau diitajum.   <span class="verse" id="V4">4&#160;</span>Makichkish imá ni wakegamujiya nuna egatsuk, ashí tikich aidau wakegamua nuna egaktinme.   </div><div class='s'>Cristo imanchau wajasú ashí nagkaekagtasu awajsamu </div> <div class='p'> <span class="verse" id="V5">5&#160;</span>Atumnash Cristo Jesús anentaimajakua nuninuk anentaimtash ajutjamain ainawai;   </div><div class='q'> <span class="verse" id="V6">6&#160;</span>nigka Apajuí wajukuita ibau aajakuitak, Apajuijai betek atasag wakekachui;   </div><div class='q'> <span class="verse" id="V7">7&#160;</span>ni aajakbauwa nunak idaiyak jutiijai betek wajas, ashí aents aidau inataijiya nunin wajasui;   </div><div class='q'> <span class="verse" id="V8">8&#160;</span>nunik aentsjai betek wajas nigki imanchauch wajasui,  </div><div class='q'>nunik jaakush Apajuí umijak, cruznum jakauwai.   </div><div class='q'> <span class="verse" id="V9">9&#160;</span>Nunikmatai Apajuishkam imá niinak ememattai awasauwai,  </div><div class='q'>dutika daajinash ashí tikich aidau daaji aina nuna nagkaesaun susauwai;   </div><div class='q'> <span class="verse" id="V10">10&#160;</span>nayaim batsamin aidaush, nugkanmayash,  </div><div class='q'>nuigtú nugká initkenia aidaushkam imá Jesucristunak tikishmatug ememattinme tusa;   </div><div class='q'> <span class="verse" id="V11">11&#160;</span>nuninak ashí nugkanmaya aidaush Jesucristo Apua nuna dekaatnume,  </div><div class='q'>nunikag iina Apají Apajuiya nunak ememattinme tusa.   </div><div class='p'> <span class="verse" id="V12">12&#160;</span>Nuadui mina aneetaig yatsug aidauh, wi atsakuish tuke umigtin agmaujum nunisjumek, yamai wi atushat pujag juish aan nagkaemasjum umigtuktajum. Atum uwemjamu dekaskea duke puyatjusjum kuitamkatajum;   <span class="verse" id="V13">13&#160;</span>wagki Apajuiya nuuwai wakeetan nuigtú ni wakega dutiksaik wakejusa takatan atumin amá duka.   </div><div class='p'> <span class="verse" id="V14">14&#160;</span>Ashí dutikatajum makichkish augmatnaitsuk nuigtush jiyanitsuk;   <span class="verse" id="V15">15&#160;</span>makichkish nuninai tama amainchau, bakumamainjish atsugbau, Apajuí uchijí asajum pegkegchaush atsugbau, aents pegkegchau besekú aina nuig, atum agkajunum yaya aidau etsantak nugkan tsaaptin emama numamtin atajum.   <span class="verse" id="V16">16&#160;</span>Chicham pujutan sukagtina nuanuig ebetmamjatajum, nuniau asagmin Cristo minakuish, atumiin ememasan anentaimjatjai, wainkanuk wekaesachuapitja nuigtush wainkanuk takaschauwapitja tusan.   <span class="verse" id="V17">17&#160;</span>Nuniau asan, dekaskeapi tabauwai atum takaamu ofrenda Apajuí sumaina numamtuk wajajum nujai betek atatui wi mantamnamush, nunikmatai atumjai shiig aneakun dakujamu ajuttatui.   <span class="verse" id="V18">18&#160;</span>Nunin asamtai atumshakam shiig aneakjum wijai dakujustajum.   </div><div class='s'>Timoteo </div> <div class='p'> <span class="verse" id="V19">19&#160;</span>Apu Jesús wakegakuig, Timoteon wamak atumiin awemata tajai, atum wajuk pujagme nuna dekaan shiig aneastasan.   <span class="verse" id="V20">20&#160;</span>Wagki tikichik wi uyumag imatika atumdau pegkeg amaina nuna uyumauk atsawai.   <span class="verse" id="V21">21&#160;</span>Wagki ashí tikich aidauk, Cristo Jesús wakega nuna egatsuk dita wakegamua nunak egainawai.   <span class="verse" id="V22">22&#160;</span>Tujash atumek dekagme Timoteo pujutji pegkeja duka, nuigtush wajuk wijai takasé yamajam chicham etsegbaunum, mina uchig yainmaina imatika.   <span class="verse" id="V23">23&#160;</span>Nunin asamtai minash wajuk ajuttig nuna dekaan awematag tajai;   <span class="verse" id="V24">24&#160;</span>Apu Jesusai kajintsan anentaimjai nuniau asan wisha waamak minittajai.   </div><div class='s'>Epafrodito </div> <div class='p'> <span class="verse" id="V25">25&#160;</span>Dutiksanuk yatsug Epafrodito awetitag tajime, mina takat atuetutaig, nuigtú yamajam chicham etsegbaunmash senchi takaak, nuigtú wi atsumamunmash yainka nuna.   </div><div class='p'> <span class="verse" id="V26">26&#160;</span>Nigka shiig senchi wakemayi atumin ashí waipakagtatus, nuniayatak shiig senchi waittsabi atum jaawai tabau antukchamkaijum nuna.   <span class="verse" id="V27">27&#160;</span>Dekaskenmag jamayi, jatanum jeganmayi, tujash Apajuí niinak wait anenjabi, imá niinakek dutikache, minashkam wait anenjuje, wake besemag pujag nuna, nuní nagkaemas wake besemag pujusai tujutu asa.   <span class="verse" id="V28">28&#160;</span>Nuadui wamkesan awetajime, atumshakam ataktú ni wainkajum shiig aneastajum, nuniakjumin wishakam wake besemjak pujushtajai, tusan.   <span class="verse" id="V29">29&#160;</span>Shiig aneasjum Apu Jesusa daajin jukitajum, nuniakjum tikich niiya junin aidaushkam aneasjum diistajum;   <span class="verse" id="V30">30&#160;</span>wagki Cristo takagbaunum jatanum jeganmayi, niina pujutinak ishamainnum idaisabi atum mina yainmaina nuna ni yainkata tau asa.   </div><ul class='tnav'>
<li><a href='index.htm'>Filipenses</a></li>
<li><a href='PHP01.htm'>&lt;</a></li>
<li><a href='PHP.htm'>2</a></li>
<li><a href='PHP03.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
