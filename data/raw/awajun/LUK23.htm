<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Lucas 23</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/LUK23.htm" />
</head>
<body>
<ul class='tnav'>
<li><a href='index.htm'>Lucas</a></li>
<li><a href='LUK22.htm'>&lt;</a></li>
<li><a href='LUK.htm'>23</a></li>
<li><a href='LUK24.htm'>&gt;</a></li>
</ul>
<div class="main">
 
<div class='chapterlabel' id="V0"> 23</div><div class='s'>Jesús Pilatowai ejegamu </div> <div class='r'>(Mt. 27.1-2, 11-14; Mr. 15.1-5; Jn. 18.28-38)  </div><div class='p'> <span class="verse" id="V1">1&#160;</span>Ashí aents aidauk wajajag, Jesusan jukiag Pilato pujamunum ejegawaju.   <span class="verse" id="V2">2&#160;</span>Dutikawag Jesusa tsanumjuinak:  </div><div class='p'>—Jujú aents jutii nugkeen chichaman tsuwapak wekaegas: —Witjai Rey Cristunuk; tusa, Roma apujig akimaitsui, tu wekagu asamtai jui itaaji, tuidau.   </div><div class='p'> <span class="verse" id="V3">3&#160;</span>Tiagtai Pilato iniak:  </div><div class='p'>—¿Amekaitam Rey judío aidaunu? tau.  </div><div class='p'>Tama Jesús ayaak:  </div><div class='p'>—Duka ame tujutme, tiuwai.   </div><div class='p'> <span class="verse" id="V4">4&#160;</span>Timatai sacerdote apuji, nuigtú aents tuwakú aina nuna Pilato chichajak:  </div><div class='p'>—Wika ju aents bakumamainjinak makichkish waittsujai, tau.   </div><div class='p'> <span class="verse" id="V5">5&#160;</span>Tutai nuní nagkaemasag:  </div><div class='p'>—Aanka aents aidaun jintintak dapamkagtú wekaenuwe. Nuniak Galilea nagkamas jintí jintinkagtakua juwish Judeanmash dutiksag dapamkagtú wekaewai, awajuidau.   </div><div class='s'>Jesús Herodesai ejegamu </div> <div class='p'> <span class="verse" id="V6">6&#160;</span>Nu tabaun antuk, Pilato iniimu, ju aents galileanmayachukai tusa.   </div><div class='p'> <span class="verse" id="V7">7&#160;</span>Jesusak Herodes inama nuiyayai tabaun dekaa, Herodesan awetiuwai, niishkam nunú tsawantinig Jerusalén taa pujau asamtai.   <span class="verse" id="V8">8&#160;</span>Herodes Jesusan wainak shiig aneasu, kuashat tsawantai niina wainkatatus wakegá pujú asa, niina pachis chichaidaun antau asa, nunik Jesusan wainchatai iwainakta titatus.   <span class="verse" id="V9">9&#160;</span>Nuniau asa kuashat iniasui, tujash Jesusak makichkish aikchauwai.   <span class="verse" id="V10">10&#160;</span>Nunitai nui sacerdote apuji, maestro chicham umiktinun jintinkagtin aidaujai ijunu wainak senchi tsanumjuidau.   <span class="verse" id="V11">11&#160;</span>Herodeschakam ni suntaji aidaujai, Jesusan dushikinak, jaanch shiig iwajamun anugkug, ataktú Pilato pujamunum awemauwai.   <span class="verse" id="V12">12&#160;</span>Yaunchkek Herodesak Pilatojai shiwag pujuwaitak, nunú tsawanta duik, nuna dutikainak kumpamdayawajui.   </div><div class='p'> <span class="verse" id="V13">13&#160;</span>Dutikawagmatai Pilato sacerdote apuji aidaun, gobernante aidaun nuigtú tikich aents aidaun ijumjau.   <span class="verse" id="V14">14&#160;</span>Dutika chichajak:  </div><div class='p'>—Atum ju aents itagtuamugme, aentsun dapampawai tusajum; tujash wi atumi eemtimin iniasjai, dutikaknush dekajuashjai atum nuninai tajum nui bakumamainnak.   <span class="verse" id="V15">15&#160;</span>Nunisag Herodeschakam dekajuache, dutikau asa awagkine; diistajum, makichkish ni mantamnamainnak pegkegchaunak takaschae.   <span class="verse" id="V16">16&#160;</span>Asutiatajum titajai, dutikan akupkatjai, tiuwai.   </div><div class='p'> <span class="verse" id="V17">17&#160;</span>Nu fiestatinig makichik aents tuke jiitai aajakui.   </div><div class='p'> <span class="verse" id="V18">18&#160;</span>Tutai ashí aents aidauk betek pampaajag:  </div><div class='p'>—¡Anka mantamnati, Barrabás akupkata! wajaidau.   </div><div class='p'> <span class="verse" id="V19">19&#160;</span>Barrabasnak cárcel egkeawaju yaaktanum pampandayamunum aentsun mau asamtai.   <span class="verse" id="V20">20&#160;</span>Pilato Jesusan akupkata tau asa, ataktú awentsag ditan chichajak: —Dekas Jesusan akupkatjai, tau.   </div><div class='p'> <span class="verse" id="V21">21&#160;</span>Pilato tutai nuní senchi untsumkag:  </div><div class='p'>—¡Achigtá! ¡Achigtá! wajaidau.   </div><div class='p'> <span class="verse" id="V22">22&#160;</span>Imatiagtai kampatuma juwishkam Pilato chichajak:  </div><div class='p'>—¿Tujash wají pegkegchauna takasé jusha? wika ni pegkegchau takasbaunum bakumaku mantamnamainjinak dekagchau asan, ayatak asutiawagmatai jiiktajai, tau.   </div><div class='p'> <span class="verse" id="V23">23&#160;</span>Tutaishkam nuní senchi untsumkag, achinjati wajainak Pilatonak depetkiajui.   <span class="verse" id="V24">24&#160;</span>Imatiagtai Pilatoshkam, dita sumaina dutiksag uminkati, tiuwai,   <span class="verse" id="V25">25&#160;</span>dutikak dita aentsun jiinkiti tusa segamaina nuna jiikiuwai, pampandayamunum aentsun maamtai cárcel egkeamua nuna, dutikak Jesusnak dita wakegaina dutiksag umiktinme tusa sujuk idaisauwai.   </div><div class='s'>Jesús achigbau </div> <div class='r'>(Mt. 27.32-44; Mr. 15.21-32; Jn. 19.17-27)  </div><div class='p'> <span class="verse" id="V26">26&#160;</span>Dutikam Jesusan achigtatus juki emainak, cirenenmaya aents Simón daagtin ajajinia minittaman awantag, cruzan ayankajui.  </div><div class='p'>Dutikam Jesús eemak wetai, ukuunum yanas wegau.   </div><div class='p'> <span class="verse" id="V27">27&#160;</span>Jesusan kuashat aents nemajus ashinainamunum, nuwa aidaushkam imanisag ukunum saegas, untsu untsumas buu buutuinakua ashinaidau.   <span class="verse" id="V28">28&#160;</span>Imatiagtai Jesús nuwa aidaun ayampatua chichajak:  </div><div class='p'>—Jerusalegnumia nuwa aidauwah, minak eganjaigpajum, atumek egaamakjum uchijum anentaimtusjumesh buuttajum.   <span class="verse" id="V29">29&#160;</span>Wagki tsawan jegagtamiagtinai, nunikmatai: “Nuwa kaga aidauk, uchinash jujegchau, muntsujinash amuntsuachu aidauk yajau aneas batsatainatsuapi wajatin ainagme”.   <span class="verse" id="V30">30&#160;</span>Nuniakjum muja chichagkujum: “¡Yutujatuata!” takujum, mujauch aidaush: Uujatkata, wajatin ainagme.   <span class="verse" id="V31">31&#160;</span>Wi tudau takaschau aig, imatijuawag waitkajuinaish, ¿Apajuish wagkag tudau aidaunash waitkaschati? tiuwai.   </div><div class='p'> <span class="verse" id="V32">32&#160;</span>Nuigtushkam jimag magkagtinun jukiajui, Jesusjai achijag maawagtatus.   <span class="verse" id="V33">33&#160;</span>Nunikag Gólgota tutainum ejegawag, Jesusan achijajui nuigtú magkagtin aidaunashkam, dutikawag makichik untsugnum awajuinak tikichnak menajin awajawajui.   <span class="verse" id="V34">34&#160;</span>Dutikam Jesús chichaak: “Apawah, tsagkujata, wagki dita jutikaina nunak dekainatsui”, tau.  </div><div class='p'>Nuniai suntag aidauk, yana kayajig jiinkit nunú Jesusa jaanchjinak jukiti tusag wasugkamaidau.   <span class="verse" id="V35">35&#160;</span>Nuniamunum aents aidauk dii ijuntuinai, gobernante aidau Jesusan dushikinak:  </div><div class='p'>—Tikichnak uwemtiknuwe, yamai niishkam nigki uwemjati, ju dekas Cristo, Apajuí etegkamuitkug, tuidau.   </div><div class='p'> <span class="verse" id="V36">36&#160;</span>Nunisag suntag aidaushkam jegaantag dushikinak, vino chujuinun aagtatus jegantag,   <span class="verse" id="V37">37&#160;</span>chichajuinak:  </div><div class='p'>—Ame judío Reyjiyaitkumek, amek uwemjakia, awajuidau.   </div><div class='p'> <span class="verse" id="V38">38&#160;</span>Tuja ni chaikenchakam griego, latín, hebreo chicham aidauwai: “JUUWAI REY JUDÍO AIDAUNUK”, tusag agatjajui.   </div><div class='s'>Magkagtin aidau chichakbau </div> <div class='r'>(Mt. 27.45-56; Jn. 19.28-30)  </div><div class='p'> <span class="verse" id="V39">39&#160;</span>Jimag magkagtin achijam deta nuiya makichik Jesusan pegkegchau chichajak:  </div><div class='p'>—Ame dekas Cristuitkumek, amek uwemjam, aaní nematsuk amea akaikim, jutiish uwemtikagtujia, tau.   </div><div class='p'> <span class="verse" id="V40">40&#160;</span>Tutai nui tikich detau aiká jiyak:  </div><div class='p'>—¿Amek Apajuik ishamatsmek, amesh niijai betek suwimak juwayatkumesh?   <span class="verse" id="V41">41&#160;</span>Jutiik dekaskenum waituinaji, ii nunikbaunum suwimak juwau asá; tujash juka makichkish pegkegchau takasbauk atsujui, tau.   </div><div class='p'> <span class="verse" id="V42">42&#160;</span>Tusa Jesusan chichajak:  </div><div class='p'>—Jesusah, minash ame apu wajasam inamjattam nuniakmesh kajimatjukipa, tiuwai.   </div><div class='p'> <span class="verse" id="V43">43&#160;</span>Tutai Jesús ayaak:  </div><div class='p'>—Dekas tajame, yamaiya juik amek wijai paraíso pujuttame, tiuwai.   </div><div class='s'>Jesús jakamu </div> <div class='r'>(Mt. 27.45-56; Mr. 15.33-41; Jn. 19.28-30)  </div><div class='p'> <span class="verse" id="V44">44&#160;</span>Etsa tutupit ai nagkamas, a las tres wegaish ashí nugkanum suwe wajas asauwai.   <span class="verse" id="V45">45&#160;</span>Etsa suwe wajas ai, jega Apajuí ememattainum jaanch ejaamu ichiinak jimaituk kanakui.   <span class="verse" id="V46">46&#160;</span>Nuniai Jesús senchi untsumak:  </div><div class='p'>—¡Apawah, amina uwegmin mina wakanjunak idaijai! tau. Nuna tusa jakauwai.   </div><div class='p'> <span class="verse" id="V47">47&#160;</span>Nunik jakamtai Capitán wainak, Apajuin emematak:  </div><div class='p'>—Dekas ju aentsua juka pegkegchaukesh atsujui, tau.   </div><div class='p'> <span class="verse" id="V48">48&#160;</span>Ashí aents nui ijunaidauk, nu nunikbaun wainkag, waketuinak, wake besemag dekapenak detsepenak awatkiag weedau.   <span class="verse" id="V49">49&#160;</span>Nuninai ashí Jesusa waintaiji aidauk, nuwa Galilea nagkamas saetusag yujajakú aidaushkam, ikaag ijunas Jesusan dii ijuntuidau.   </div><div class='s'>Jesús ukusbau </div> <div class='r'>(Mt. 27.57-61; Mr. 15.42-47; Jn. 19.38-42)  </div><div class='p'> <span class="verse" id="V50">50&#160;</span>Judeanum yaakat Arimatea tutai awa nuiya José daagtin, niishkam apu chichaman inagnau aina nuiya, aents pegkeg nuigtushkam pegkeg aidaunak takaak pujuwa nu,   <span class="verse" id="V51">51&#160;</span>Apajuí inamjatnujin dakak pujú asa, Jesusan maata tiagtaish dakitjauwa nu   <span class="verse" id="V52">52&#160;</span>Pilato jegajua Jesusa iyashin segauwai.   <span class="verse" id="V53">53&#160;</span>Dutika cruznumian akakí sabanayai pempeag, kaya waa muun tai umikbau, makichik aentskesh ukuschamunum egkeauwai.   <span class="verse" id="V54">54&#160;</span>Nunú tsawantak, tsawan ayamtai atin asamtai, ashí umintai aajakui.   </div><div class='p'> <span class="verse" id="V55">55&#160;</span>Nuwa aidau Galilea nagkamas Jesusa nemajus yujasaju aidaushkam, José wetai pataetukaju, nunik wainkaju Jesusa iyashin wajuk ukusaje nuna,   <span class="verse" id="V56">56&#160;</span>nunik waketug jegá kaunkag, Jesusa iyashí ukatkatnun kugkuin shiig pegkeg aidaun najanawaju, dutikawag tsawan ayamtai tsawaju asamtai, ayamjaju chicham umiktinnum tawa nunisag.   </div><ul class='tnav'>
<li><a href='index.htm'>Lucas</a></li>
<li><a href='LUK22.htm'>&lt;</a></li>
<li><a href='LUK.htm'>23</a></li>
<li><a href='LUK24.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
