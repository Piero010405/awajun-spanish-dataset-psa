<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Mateo 19</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/MAT19.htm" />
</head>
<body>
<ul class='tnav'>
<li><a href='index.htm'>Mateo</a></li>
<li><a href='MAT18.htm'>&lt;</a></li>
<li><a href='MAT.htm'>19</a></li>
<li><a href='MAT20.htm'>&gt;</a></li>
</ul>
<div class="main">
 
<div class='chapterlabel' id="V0"> 19</div><div class='s'>Jesús nuwak idaimaitsui tibau </div> <div class='r'>(Mr. 10.1-12; Lc. 16.18)  </div><div class='p'> <span class="verse" id="V1">1&#160;</span>Jesús nuna tusa ashimak, Galilean ukuak Judea nugkanum jegaa Jordagka amain katigkui.   <span class="verse" id="V2">2&#160;</span>Nunikmatai kuashat aents aidau pataetukaju, dutikam nui jau aidaunash kuashat etsagakui.   </div><div class='p'> <span class="verse" id="V3">3&#160;</span>Nuniai ujumak fariseo aidau Jesusan jegaantaju, nunikag pegkegchau anentaiyai iniinak:  </div><div class='p'>—¿Nuwennush utugchat atsaish nuwenash idaimainkaih?, tuidau.   </div><div class='p'> <span class="verse" id="V4">4&#160;</span>Tama Jesús ayaak:  </div><div class='p'>—¿Atumek ausachukaitjum Agagbaunum, Apajuí yama nagkamchakug aishmagkun nuwajai najanauwai,   <span class="verse" id="V5">5&#160;</span>dutika chichajak: “Aishmag nuwenkug apajin, dukujin ukuak niina nuwejaig ijunmainai, nuniak nuwejai makichik iyash wegawai” tawa duka?   <span class="verse" id="V6">6&#160;</span>Nunin asag jimagchauwai, makichik iyash weawai. Nuadui aatus Apajuí dutikamua nunak aentsuk datupaumainchau ainawai, tiuwai.   </div><div class='p'> <span class="verse" id="V7">7&#160;</span>Tutai dita iniinak:  </div><div class='p'>—¿Wagka tujash Moisesash papí nuwa idaiku najantain umiká nuwá susa idaisati tiuwaita?   </div><div class='p'> <span class="verse" id="V8">8&#160;</span>Tiagtai Jesús ayaak:  </div><div class='p'>—Nunak atum antumtikmainchau ainajum dui, Moisesak nuwemik idaimainaitjume tujabiajui, tujash nagkamtinig Apajuik nunak tichauwai.   <span class="verse" id="V9">9&#160;</span>Wi tajime, makichkikesh nuwe tsanijinachu aig tikichjai nuwenkug ekagmawai, nunisag nuwa idaisamujai nuwenushkam ekagmawai, tiuwai.   </div><div class='p'> <span class="verse" id="V10">10&#160;</span>Tutai ni jintintaiji aidau:  </div><div class='p'>—Aatus aishmag nuwejai nunimainaitkuig, nuwenmaitsujama, tuidau.   </div><div class='p'> <span class="verse" id="V11">11&#160;</span>Tiagtai ni ayaak:  </div><div class='p'>—Nunak ashí aentsuk nunimain ainatsui, ya nunin atí tibauwaita duke nunimain ainawai.   <span class="verse" id="V12">12&#160;</span>Awai aents tuke nuwenmainchau akiinau aidaush; nuniai tikichik aents kagamtikamush ainawai, tuja aents nigki Apajuí inama nuna etsegtin atajai tabaunum nuwenmainchaush ainawai. Ni nunimain dekapmamuk; nunikti, tiuwai.   </div><div class='s'>Jesús uchi ikautkamu </div> <div class='r'>(Mr. 10.13-16; Lc. 18.15-17)  </div><div class='p'> <span class="verse" id="V13">13&#160;</span>Ujumak uchi aidaun Jesusan ikautuawajui achiká Apajuin aujtusti tusag; dutikiagtai ni jintintaiji aidau uchin ikaunmaina nuna jiyaidau.   <span class="verse" id="V14">14&#160;</span>Nudiagtai Jesús chichaak:  </div><div class='p'>—Idaisatajum uchi aidauk minai minitnume, utujiakaigpajum, wagki Apajuí inama duka jujú uchi aina junin aina nudauwai, tiuwai.   </div><div class='p'> <span class="verse" id="V15">15&#160;</span>Nuna tusa uchi aidaun makí makichik buuknum uwejin achiká pegkegnum yumigkis ukuak weuwai.   </div><div class='s'>Datsauch wiyakuch Jesusan iniasbau </div> <div class='r'>(Mr. 10.17-27; Lc. 18.18-27)  </div><div class='p'> <span class="verse" id="V16">16&#160;</span>Makichik aents Jesusan jegantun iniak:  </div><div class='p'>—Maestroh, ¿wají pegkegna takamainaitja pujut nagkanchaun jukitasanush?, tau.   </div><div class='p'> <span class="verse" id="V17">17&#160;</span>Tutai Jesús ayaak:  </div><div class='p'>—¿Wagka pegkeg pachismesh ininme? Imá makichki pegkeja duka. Tujash ame pujutnum wayatasam wakegakmek, chicham umiktina nu umiktá, tau.   </div><div class='p'> <span class="verse" id="V18">18&#160;</span>Tama ni ayaak:  </div><div class='p'>—¿Tu ainawa?, tau.  </div><div class='p'>Tutai Jesús ayaak:  </div><div class='p'>—Magkagtuawaipa, tsanijinawaipa, kasamkaipa, wainkamek tsanumkagtujaipa,   <span class="verse" id="V19">19&#160;</span>amina apa dukujai eme anentsam diistá, nuniakum tikich aidaush amek anenmamsam aneeta, tiu.   </div><div class='p'> <span class="verse" id="V20">20&#160;</span>Tama datsauch ayaak:  </div><div class='p'>—Wika nunak datsauch asanuk ashí umikuitjai. ¿Nuigtush wajina dutikmainaitja?, tau.   </div><div class='p'> <span class="verse" id="V21">21&#160;</span>Tutai Jesús ayaak:  </div><div class='p'>—Ame pegkeg atasam wakegakmek, weme amina wajiijum ajutjamaina duka sujukam, ujunauch aina nu susata, dutikam nayaimpinum wajiigmik ajutjamtatui; nunika taam mina nemagtukta, tiuwai.   </div><div class='p'> <span class="verse" id="V22">22&#160;</span>Nu tama datsauchik wake beseká weuwai, wagki shiig wiyakuch asa.   </div><div class='p'> <span class="verse" id="V23">23&#160;</span>Nunikmatai Jesús jintintaiji aidaun chichajak:  </div><div class='p'>—Dekas tajime, wiyakuch aidauk kakajus Apajuí inama nuig wayashtin ainawai.   <span class="verse" id="V24">24&#160;</span>Awentsanuk tajime: Camellok aujá jiinish waigkag yupichu nagkaemamainai, tujash wiyakuch Apajuí inamtaijin wayata tabauk utugchatai.   </div><div class='p'> <span class="verse" id="V25">25&#160;</span>Nu tabaun jintintaiji aidau antukag shiig anentai jegagchag:  </div><div class='p'>—¿Yaki tujash uwemjaush amainaita? tudayinau.   </div><div class='p'> <span class="verse" id="V26">26&#160;</span>Tiagtai Jesús ditan diis chichajak:  </div><div class='p'>—Aents diismak dutikmaitsui, tujash Apajuik ashí dutikmainai, tiuwai.   </div><div class='s'>Mina nemagtuidauk ditanu ukukbaujin nagkaesau jukiagtinai tibau </div> <div class='r'>(Mr. 10.28-31; Lc. 18.28-30)  </div><div class='p'> <span class="verse" id="V27">27&#160;</span>Tutai Pedro ayaak:  </div><div class='p'>—Nijah, jutii ashí iina ajutjamaina duka ukuinaku ame nemagkabiajim nuutish, ¿wajig jukitnaitji?, tau.   </div><div class='p'> <span class="verse" id="V28">28&#160;</span>Tutai Jesús ayaak:  </div><div class='p'>—Dekas tajime, ashí najankamu aidau yamagmitkamu jegatna nunú tsawantin, Aentsmaga akiinauwa nu ni ekeemsa inamtaiji imana nui ekeemsamtai, atum mina nemagtuku aidautigmek doce ekeemtainum ekeemsajum, Israelan uchijí doce aajakajua nunú weantu inagtin ainagme.   <span class="verse" id="V29">29&#160;</span>Tuja ashí aents mina nemagtuinak jeen, yachi aidaun, umayí aidaun, apajin, dukujin, nuwen, uchijí aidaun, nugke aidaun ukukiaju aidauk, dita ukukbaujin nagkaesau ciegka imaania jukiagtin ainawai, nuigtushkam pujut tuke atina nunash jukiagtinai.   <span class="verse" id="V30">30&#160;</span>Tujash kuashat aents dekatkau atatus wakegaina nu ukunum juwakagtinai. Untsu iman atan anentaimtumachu aina nu dekatkauk agtinai.   </div><ul class='tnav'>
<li><a href='index.htm'>Mateo</a></li>
<li><a href='MAT18.htm'>&lt;</a></li>
<li><a href='MAT.htm'>19</a></li>
<li><a href='MAT20.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
