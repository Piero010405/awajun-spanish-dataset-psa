<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Job 41</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JOB41.htm" />
</head>
<body>
<ul class='tnav'>
<li><a href='index.htm'>Job</a></li>
<li><a href='JOB40.htm'>&lt;</a></li>
<li><a href='JOB.htm'>41</a></li>
<li><a href='JOB42.htm'>&gt;</a></li>
</ul>
<div class="main">
 
<div class='chapterlabel' id="V0"> 41</div><div class='q'> <span class="verse" id="V1">1&#160;</span>“Amek semagkauk<a href="#FN1" class="notemark">*<span class="popup">“Semagkau” tawa duka Job 3.8num nayantsanmaya kuntin múun “Leviatán” tawa nunú kuntinnak tawai.</span></a> agseayaik  </div><div class='q'>makichkish maumaitsume,  </div><div class='q'>tuja wenigkesh jigkatmaitsume.   </div><div class='q'> <span class="verse" id="V2">2&#160;</span>Amek makichkish semagkau  </div><div class='q'>nujig jigkatmaitsume,  </div><div class='q'>tuja jagkenum awagkekmesh emetmaitsume.   </div><div class='b'> &#160; </div> <div class='q'> <span class="verse" id="V3">3&#160;</span>“Aminak semagkauk  </div><div class='q'>wait anenjugta tusa  </div><div class='q'>segapakug waitkagmamaitsui.   </div><div class='q'> <span class="verse" id="V4">4&#160;</span>Tuja nuigtushkam,  </div><div class='q'>amina inakem wajasan,  </div><div class='q'>tuke amina taka takagkawan  </div><div class='q'>jakatin atajai tusag  </div><div class='q'>makichkish tujamaitsui.   </div><div class='b'> &#160; </div> <div class='q'> <span class="verse" id="V5">5&#160;</span>“Amek uchi pishakjai  </div><div class='q'>wasugkamama numamtukek,  </div><div class='q'>makichkish semagkaujaig wasugkamaitsume.  </div><div class='q'>Amek makichkish semagkauk  </div><div class='q'>amina nawanjum aidaun  </div><div class='q'>wasugkamtai ati tusamkesh  </div><div class='q'>anaamek apugmaitsume.   </div><div class='q'> <span class="verse" id="V6">6&#160;</span>Namaka sujin aidauk  </div><div class='q'>semagkaun sujuktasag  </div><div class='q'>namak sujutainmak ejemainchau ainawai.   </div><div class='b'> &#160; </div> <div class='q'> <span class="verse" id="V7">7&#160;</span>“Amek semagkauk flechayai ijumek  </div><div class='q'>duwapeg chigkagmaitsume,  </div><div class='q'>Tuja arpónkai buuknum  </div><div class='q'>ijuakmesh maumaitsume.   </div><div class='q'> <span class="verse" id="V8">8&#160;</span>Ame achika emetuatag tukamamek,  </div><div class='q'>nii depetamkui maa maaniakuam pimpikim,  </div><div class='q'>awake anentaimjam atakek  </div><div class='q'>aikchau atajai tusam idaimainaitme.   </div><div class='q'> <span class="verse" id="V9">9&#160;</span>Amek itugkanuk semagkaun  </div><div class='q'>depetkag tusamek tiipa.  </div><div class='q'>¡Ayatak wainmawaik  </div><div class='q'>ishamkam jaka iyaumainaitme!   </div><div class='q'> <span class="verse" id="V10">10&#160;</span>Makichik aentskesh umuchiamak  </div><div class='q'>kajeak ishamain wajawai,  </div><div class='q'>tuja niijai maanimainuk  </div><div class='q'>makichkish atsawai.   </div><div class='q'> <span class="verse" id="V11">11&#160;</span>Ashí nugkanmak makichkish  </div><div class='q'>niijai maania depetmainuk atsawai.   </div><div class='b'> &#160; </div> <div class='q'> <span class="verse" id="V12">12&#160;</span>“Tuja semagkaun naweg  </div><div class='q'>shiig senchi ainawai,  </div><div class='q'>niig tikich kuntin aina nuna  </div><div class='q'>nagkaesau senchigtinai.   </div><div class='q'> <span class="verse" id="V13">13&#160;</span>Niina duwape dupajam wajakin  </div><div class='q'>katsugma nuna iju chigká emestumainuk  </div><div class='q'>makichkish atsawai.   </div><div class='q'> <span class="verse" id="V14">14&#160;</span>Makichik aentskesh  </div><div class='q'>semagkaun achika emetua  </div><div class='q'>iwaag nai ishamain tsakaskatu aina  </div><div class='q'>nuna diigmainuk atsawai.   </div><div class='b'> &#160; </div> <div class='q'> <span class="verse" id="V15">15-17&#160;</span>“Niina duwapeg shiig achimjau  </div><div class='q'>dasegkesh waimainchau  </div><div class='q'>kayajai betek katsugmai.  </div><div class='q'>Iman asamtai nuna  </div><div class='q'>chigkamainuk makichkish atsawai.  </div><div class='q'>Nuadui niig ememawai.   </div><div class='q'> <span class="verse" id="V18">18&#160;</span>Nii jachitbaujig peemjai betek jiinui.  </div><div class='q'>Tuja niina jiig tsawak etsa  </div><div class='q'>kapantun etsantug jiinama imanai.   </div><div class='b'> &#160; </div> <div class='q'> <span class="verse" id="V19">19&#160;</span>“Niina nujinia jii keeka jiinui,  </div><div class='q'>tuja nunú jii kega nuwiya  </div><div class='q'>yantsagtuk jiinainawai.   </div><div class='q'> <span class="verse" id="V20">20&#160;</span>Niina nujinia bukuiti jiina duka  </div><div class='q'>olla jinum ekenkam  </div><div class='q'>kuwaak bukuiti jiinama imaniawai.   </div><div class='q'> <span class="verse" id="V21">21&#160;</span>Tuja nii mayatbaujiya  </div><div class='q'>nunú jiin ekemawai,  </div><div class='q'>tuja niina weniin jii kegaun jiyawai.   </div><div class='q'> <span class="verse" id="V22">22&#160;</span>Niina kuntujeg shiig  </div><div class='q'>kampujam senchi wajaknai.  </div><div class='q'>Iman asamtai aents aidau  </div><div class='q'>nuna diinakug ishamainawai.   </div><div class='q'> <span class="verse" id="V23">23&#160;</span>Tuja niina nejeshkam katsujam  </div><div class='q'>jiju hierro ukuijamu nanaju  </div><div class='q'>katsugmama imanai,  </div><div class='q'>nuadui makichkish tsupimaitsui.   </div><div class='q'> <span class="verse" id="V24">24&#160;</span>Tuja niina anentaishkam  </div><div class='q'>kaya katsugma imanai.   </div><div class='q'> <span class="verse" id="V25">25&#160;</span>Nunú nantaun wainainakug,  </div><div class='q'>tikich senchigtin aidaush  </div><div class='q'>niina ishamainak pisainawai.   </div><div class='b'> &#160; </div> <div class='q'> <span class="verse" id="V26">26&#160;</span>“Niinak nagkiikesh,  </div><div class='q'>puyajaikish, flechayaikish,  </div><div class='q'>makichkish maumainchau ainawai.   </div><div class='q'> <span class="verse" id="V27">27&#160;</span>Nii diismak jiju hierrok  </div><div class='q'>dupa kagajujai betekai,  </div><div class='q'>tuja jiju bronceshkam  </div><div class='q'>numi mamujujai betekai.  </div><div class='q'>Nuadui niinak nunú jiju aina nujai  </div><div class='q'>maanitai najanamu aina  </div><div class='q'>duwik makichkish  </div><div class='q'>maumainchau ainawai.   </div><div class='q'> <span class="verse" id="V28">28&#160;</span>Niig flechan ishamakug tupikatsui,  </div><div class='q'>kayai nagkiamua duka nii diismak  </div><div class='q'>dupa kagajuwai nagkimaina nuninai.   </div><div class='q'> <span class="verse" id="V29">29&#160;</span>Tuja numi kijinai awatmawa duka  </div><div class='q'>nagkushpi awatmaina numamtinai.  </div><div class='q'>Tuja nagki aketmashkam  </div><div class='q'>niig dushikis diyawai.   </div><div class='b'> &#160; </div> <div class='q'> <span class="verse" id="V30">30&#160;</span>“Tuja japiinak weakug,  </div><div class='q'>nugkanak numi etsakamui taumaina  </div><div class='q'>imatika taumi jintama weawai.   </div><div class='q'> <span class="verse" id="V31">31&#160;</span>Tuja nayantsa kunajin tepeakug,  </div><div class='q'>nayantsanak yumi kuwaak  </div><div class='q'>wajukeama imatikawai.   </div><div class='q'> <span class="verse" id="V32">32&#160;</span>Nunik wegak yuminak tsakigmitkak,  </div><div class='q'>puju winchamtinun saugmitkak ukuawai.   </div><div class='q'> <span class="verse" id="V33">33&#160;</span>Tuja semagkaun niimega nuninuk  </div><div class='q'>tikichik juju nugka juwig  </div><div class='q'>makichkish atsawai,  </div><div class='q'>Wi niinak najanauwaitjai  </div><div class='q'>makichkish ishamkagtuchu atinun.   </div><div class='q'> <span class="verse" id="V34">34&#160;</span>Niig tikich kuntin múun  </div><div class='q'>senchigtin aidaunash ishamatsui.  </div><div class='q'>Niiyai ashí tikich  </div><div class='q'>kuntin aina nuna apujig”,  </div><div class='m'>tiuwai Apajuí.   </div><ul class='tnav'>
<li><a href='index.htm'>Job</a></li>
<li><a href='JOB40.htm'>&lt;</a></li>
<li><a href='JOB.htm'>41</a></li>
<li><a href='JOB42.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V1">41:1</a>
<span class="ft">“Semagkau” tawa duka Job 3.8num nayantsanmaya kuntin múun “Leviatán” tawa nunú kuntinnak tawai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
