<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Hebreos 10</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/HEB10.htm" />
</head>
<body>
<ul class='tnav'>
<li><a href='index.htm'>Hebreos</a></li>
<li><a href='HEB09.htm'>&lt;</a></li>
<li><a href='HEB.htm'>10</a></li>
<li><a href='HEB11.htm'>&gt;</a></li>
</ul>
<div class="main">
 
<div class='chapterlabel' id="V0"> 10</div><div class='s'>Yaunchuk chicham umiktin aajakua duka aentsnak yaigchauwai </div> <div class='p'> <span class="verse" id="V1">1&#160;</span>Chicham umiktin Moisés agagbauwa duka Apajuí pegkeg aidaun amastina nuna iwainajakui; tujash duka dekaskesh wajukuita nu aajakchauwai, nunin asa makichkish aentsnak pegkejak emamainchau aajakui, Apajuin adijkatasag makí makichik mijantin kuntinun maawag apejakú aina nunak dutikainakush.   <span class="verse" id="V2">2&#160;</span>Chicham umiktina nu dekaskenum tudaun nijag pegkeg emamu ainakug, nuwi takaina duka kuntin mautnak idaisag nuigtuk tudaunumak bakumamainchau anentaimain ainawai.   <span class="verse" id="V3">3&#160;</span>Tujash nunú kuntin maamua duka ayatak ashí mijantin ditá tudaujinak anemtikajakui.   <span class="verse" id="V4">4&#160;</span>Wagki toro numpe, chivo numpe aina duka aentsú tudaujinak jujumainchau asamtai.   </div><div class='p'> <span class="verse" id="V5">5&#160;</span>Nuadui Cristo nugká taatin asa Apajuin tiuwai:  </div><div class='q'>“Kuntin maamu, tuja anentag itaamush dakitame.  </div><div class='q'>Nuniau asam minak aentsú iyashijai betek etiume.   </div><div class='q'> <span class="verse" id="V6">6&#160;</span>Kuntin maa apeamu, nuigtú tudau tsagkugnagtasa anentag itaamu aidaushkam dakitame.   </div><div class='q'> <span class="verse" id="V7">7&#160;</span>Nuniau asamin wi amina chichagkun:  </div><div class='q'>‘Apajuiyah, mina pachitus papinum agajajua nuna, ame wakegamu umiktasan jui pujajai’, tibaijame”.   </div><div class='p'> <span class="verse" id="V8">8&#160;</span>Nuna nagkamas takug: “Apajuik kuntin maamu, anentag itaamu, tudau tsagkugnagtasa kuntin maa apeamu aina nunak dakitawai, shiig awagmatsui tawai. Chicham umiktina nuwi dutikatajum tibauwa nunin aigkish”.   <span class="verse" id="V9">9&#160;</span>Ataktú takushkam: “Wi, ame wakegam nuna umiktasan minajai” tiuwai. Nunak yaunchuk kuntin maajakbauwa duka emegkakum, yamagmauchia nu apusata taku tiuwai.   <span class="verse" id="V10">10&#160;</span>Nuadui jutiinak Apajuí pegkemtijabiajui, Jesucristo Apajuí wakegamun umiak makichkia mantamna ajumaish jakashtinun nunikua dui.   </div><div class='p'> <span class="verse" id="V11">11&#160;</span>Ashí sacerdote aidauk kuntin maa apeamua nunak kashí kashinig dita dutiktaijinak dutiksag takaajakú ainawai, tudaunash makichkish utsanjamainchau aig.   <span class="verse" id="V12">12&#160;</span>Tujash Jesucristuk tudau aidaunum tsagkamankauwai, nunik tuke atinun makichkia mantamna Apajuí untsujin ekeemsauwai.   <span class="verse" id="V13">13&#160;</span>Nuwi yamaik dakak pujawai, “ni shiwaji aidaunak ashí niinig Apajuí depetuk ikaunmakti” tusa.   <span class="verse" id="V14">14&#160;</span>Nuna niina iyashin anentag Apajuin susauwa dui, midau atí tibau aina nunak tuke atinun pegkeemtikiuwai.   </div><div class='p'> <span class="verse" id="V15">15&#160;</span>Dutiksag Wakaní Pegkejiya dushakam shiig dekamtijamji nuniak:   </div><div class='q'> <span class="verse" id="V16">16&#160;</span>“Nunú tsawan atina dui wi ditajai chichaman apaktinaitag duka juuwai, tawai Apu Apajuí: Wi ditá anentain chicham umiktinnak egketjagtatjai, dutikakun ditá anentaimtajinish agatjagtatjai.   </div><div class='q'> <span class="verse" id="V17">17&#160;</span>Ditá pegkegchauji, tudauji aidaunash ajumaish adeagchatnun kajimatkitnaitjai”.   </div><div class='p'> <span class="verse" id="V18">18&#160;</span>Nuadui iina tudaujinak Apajuí tsagkugtamjau asamtai, tsagkugnagtasa kuntin mautak atsumnatsui.   </div><div class='s'>Apajuiyai jegamainaitji </div> <div class='p'> <span class="verse" id="V19">19&#160;</span>Yatsug aidauh, yamaik Jesucristo numpen ukajua dui, Apajuí pujutaiji shiig pegkegma nuwi waimainuk agkan ajutjamui,   <span class="verse" id="V20">20&#160;</span>yamajam jintan Jesús ujatjabiuwa nuwi weenaku pujut tuke atinnum jegamaina nuna, nunak ni jatai jaanch ejaamu ichiinkau ajakua dui dutikauwai,   <span class="verse" id="V21">21&#160;</span>Jesusai jutii sacerdoteji dekas senchigtin Apajuí jeen puja duka.   <span class="verse" id="V22">22&#160;</span>Nuadui Apajuik dekaskenum, dekaskeapi tabauwai jegaantagmi, dekaskeap nuninaita tusa, iina anentaimtajinish pegkegchau atsau, iyashish yumi dekas pegkejai dijagbau amaina iman wajasá.   <span class="verse" id="V23">23&#160;</span>Nunin asamtai ni anagkagtuamua nu dakaku pujuidautik ebetmamja batsamsagmi, dekaskeap uminkattawa tusaja, wagki Apajuik tibaujinak imatiksag betek umin asamtai.   <span class="verse" id="V24">24&#160;</span>Pempeentunisaikish wajuk yainimainaita nu egakagmi. Pegkeg takainaku nuní nagkaemasa aneenimaina nu.   <span class="verse" id="V25">25&#160;</span>Apajuí ememattasa ijunbaunmag megkaekachagmi, ujumak taachush ainawai nuní unuimatjau asag, nuna nunin aidaush yaigtajum wakeetan jukitnume, wagki Cristo minitnujiya duka tikiju wajasú asamtai.   </div><div class='p'> <span class="verse" id="V26">26&#160;</span>Wagki Apajuí chichame dekaskea nunú dekau ainayatku, jutii wakeetajin pegkegchau takaaku Cristo shiwagmakuik, nuigtú iina tudaujin tsagkugtamjatatus Cristo mantamdauwa nunik tudaunum mantamnamainuk tikichik atsawai.   <span class="verse" id="V27">27&#160;</span>Ayatak jii shiig ishamainnum Apajuí niina shiwaji aidaun suwimkan susatna nunak dakainawai.   <span class="verse" id="V28">28&#160;</span>Nuadui makichik aentskesh Moisés chicham umiktajum tibaun umikchamtaig, jimag aentskesh, nuniachkush kampatumkesh apu aidaun jegajiag, nunú aents chichaman umitsuk wainak takaawai tusag etsegtukagmataig, wait anentug tsagkugtsuk maajakú ainawai.   <span class="verse" id="V29">29&#160;</span>Tujash nuna nagkaesau, Apajuí Uchijiya nuna dakituinak, niina numpe ukaejamunum Apajuijai chichaman apak pegkeemtikiuwa nunash pegkegchau diinak, Wakan wait anenkagtina nunash pegkegchau chichajuidau asag shiig senchi suwimkanak jukiagtinai.   <span class="verse" id="V30">30&#160;</span>Apajuí chichaak: “Witjai aents tikichin pegkegchau awagbaun suwimkan suwaunuk, nunin asan aents pegkegchaunak wi suwimkan susattajai”, tawai. Junashkam: “Niina aentsji aidaunak Apajuí ni titinai”, tawai.   <span class="verse" id="V31">31&#160;</span>¡Tikima shiig ishamainai, Apajuí iwaaku tuke pujuuwa nunú suwimak sukagtamuk!   </div><div class='p'> <span class="verse" id="V32">32&#160;</span>Tujash adeagtajum, nagkamchakjum Apajuí chichame dekaajum Cristui sujumankajum ashí utugchat, waitiamu akuish, katsunjá ichichmamjajum depetkauwaitjum nunú.   <span class="verse" id="V33">33&#160;</span>Wagki atum ainajum anuiyatijum, tuwakbaunum pegkegchau chichagku waitkasbautigmesh ainagme, nuniagmin tikich aidauk aents dutika waitkamu aina nujai ijuntsan waittsatjai tusa anentaimsaush ainawai.   <span class="verse" id="V34">34&#160;</span>Atumek Cristo nemajuidau achikam chimpijush wait anenjauwaitjume. Tuja atumi shiwajum wajiigmin yajutjamkagmataish, atumek shiig aneasjum pujagme, atum jukitnuk nayaimpinum dekas shiig pegkeg tuke atin ajutjamaina nu dekau asajum.   <span class="verse" id="V35">35&#160;</span>Cristui kajintsá anentaimjum nunú megkaekaigpa, wagki atum jukitna duka shiig pegkeg ajutjamu asamtai.   <span class="verse" id="V36">36&#160;</span>Atumek atsumagme waitiakjumesh ichichmamja pujusjum, Apajuí wakegamua nu takaakjum, ni anagtamamua nu jukitasajum.   <span class="verse" id="V37">37&#160;</span>Agagbaunum chichaak:  </div><div class='q'>“Minitna duka, megkaetsuk wamak minittawai.   </div><div class='q'> <span class="verse" id="V38">38&#160;</span>Mina aentsug pegkejan takaa duka imá dekaskeapi tabauwaik tuke pujutnai,  </div><div class='q'>untsu mina nemagtukuitak ataktú waketuidaunak shiig anentsashtinaitjai”, tawai.   </div><div class='m'> <span class="verse" id="V39">39&#160;</span>Jutiik aents suwimka jukiagtin aidau Cristo nemagkau ainayatak ataktú waketuina nuninuk ainatsji, ayatak dekaskeapi tabauwai uwemtan jukiaju aina nuninuk jutiishkam ainaji.   </div><ul class='tnav'>
<li><a href='index.htm'>Hebreos</a></li>
<li><a href='HEB09.htm'>&lt;</a></li>
<li><a href='HEB.htm'>10</a></li>
<li><a href='HEB11.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
