<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Salmos 119</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/PSA119.htm" />
</head>
<body>
<ul class='tnav'>
<li><a href='index.htm'>Salmos</a></li>
<li><a href='PSA118.htm'>&lt;</a></li>
<li><a href='PSA.htm'>119</a></li>
<li><a href='PSA121.htm'>&gt;</a></li>
</ul>
<div class="main">
 
<div class='chapterlabel' id="V0"> 119</div><div class='q'> <span class="verse" id="V97">97&#160;</span>¡Amina chichamjum umiktin sukagtusuitam nuna  </div><div class='q'>shiig senchi aneau asan,  </div><div class='q'>kashi kashinig nuwig anentaimjai!   </div><div class='q'> <span class="verse" id="V98">98&#160;</span>Nunú chicham umiktin agagbau  </div><div class='q'>umiktajum tusa sukagtusuitam nunú  </div><div class='q'>mina shiwag aidaun  </div><div class='q'>nagkaesau yachamtijawai,  </div><div class='q'>wagki nunú jintinjau asamtai.   </div><div class='q'> <span class="verse" id="V99">99&#160;</span>Wika nuna ausa dekau asan,  </div><div class='q'>mina jintinjin aidaun nagkaesau  </div><div class='q'>chicham umiktin agagbauwa nuwi anentaimjai.   </div><div class='q'> <span class="verse" id="V100">100&#160;</span>Tuja amina chichamjum umiktin  </div><div class='q'>sukagtusuitam nuna umiau asan,  </div><div class='q'>múun amina chichamjumin etsejin aidaun  </div><div class='q'>nagkaesau amina chichamjumnak dekajai.   </div><div class='q'> <span class="verse" id="V101">101&#160;</span>Amina chichamjumin umiktag tau asan,  </div><div class='q'>pegkegchau aina nunak idaisabiajai.   </div><div class='q'> <span class="verse" id="V102">102&#160;</span>Tuja ame minak jintinjau asamin,  </div><div class='q'>aminu chicham umiktina nunak idaisachmaijai.   </div><div class='q'> <span class="verse" id="V103">103&#160;</span>Ame umiktin anagkagtuawaitam  </div><div class='q'>nunak mina kayakmataijuig  </div><div class='q'>shiig yumintsak dekapeajai,  </div><div class='q'>tuja mina wenujui dapa yumijin nagkaesau  </div><div class='q'>yumintsak dekapeajai.   </div><div class='q'> <span class="verse" id="V104">104&#160;</span>Amina chichamjum umiktin  </div><div class='q'>sukagtusuitam nuwiya unuimaju asan,  </div><div class='q'>waitjut aina nunak kajejajai.   </div><div class='b'> &#160; </div> <div class='q'> <span class="verse" id="V105">105&#160;</span>Amina chichamjum agagbauwa nunú  </div><div class='q'>jii ekemakbaujai betek,  </div><div class='q'>wi weamunum tsaaptin emawai,  </div><div class='q'>tukumak iyajai tusa.   </div><div class='q'> <span class="verse" id="V106">106&#160;</span>Wi yaunchuk chichaakun,  </div><div class='q'>umiktajai tiuwaitag nunak, ataktushkam tajai:  </div><div class='q'>“Amina chichamem  </div><div class='q'>pegkegma nunak dekas umiktatjai.”   </div><div class='q'> <span class="verse" id="V107">107&#160;</span>¡Tuke Pujuuwah, shiig pimpikin  </div><div class='q'>wake besemag pujajai!  </div><div class='q'>¡Ataktu ichichtugta, ame chichamjum  </div><div class='q'>wajintu chichawa dutiksamek!   </div><div class='q'> <span class="verse" id="V108">108&#160;</span>Tuke Pujuuwah,  </div><div class='q'>wi amina emematjam nunú  </div><div class='q'>shiig aneasam jujutkita,  </div><div class='q'>nuniakum amina chichamjumia nunú jintinjuata.   </div><div class='q'> <span class="verse" id="V109">109&#160;</span>Wika tuké jamainnum pujajai,  </div><div class='q'>tujash ame jintinjuamua nunak kajimattsujai.   </div><div class='q'> <span class="verse" id="V110">110&#160;</span>Aents pegkegchau aidau,  </div><div class='q'>utugchatan apujtujuinawai,  </div><div class='q'>tujash amina chichamjum umiktin  </div><div class='q'>sukagtusuitam nunak kajimatkinuk idaitsujai.   </div><div class='q'> <span class="verse" id="V111">111&#160;</span>Amina chichamjum umiktina nunú  </div><div class='q'>minak tuké shiig aneasa pujutan sujawai.   </div><div class='q'> <span class="verse" id="V112">112&#160;</span>Wika amina chichamjum umiktin  </div><div class='q'>sukagtusuitam nunak wakejusan,  </div><div class='q'>atakea duwish tuke umiktin atajai,  </div><div class='q'>tusan tumamjai.   </div><div class='b'> &#160; </div> <div class='q'> <span class="verse" id="V129">129&#160;</span>Amina chichamjum umiktina  </div><div class='q'>duka shiig pegkejai;  </div><div class='q'>nuadui wika betek umiajai.   </div><div class='q'> <span class="verse" id="V130">130&#160;</span>Amina chichamjum etsegbauwa duka  </div><div class='q'>tsaaptinjai betekai;  </div><div class='q'>nuniau asa aents kakagchauchinak  </div><div class='q'>shiig dekamtikawai.   </div><div class='q'> <span class="verse" id="V131">131&#160;</span>Amina chichamjum umiktin sukagtusuitam  </div><div class='q'>nuna dekatasan wakegajai,  </div><div class='q'>nuniakun itugkanuk shiig dekawag  </div><div class='q'>tusa anentaimkun waitiajai.   </div><div class='q'> <span class="verse" id="V132">132&#160;</span>Tuke Pujuuwah, amina anempau aidau  </div><div class='q'>wait anentam dutiksamek,  </div><div class='q'>minash diigsam wait anenjugta.   </div><div class='q'> <span class="verse" id="V133">133&#160;</span>Amina chichamjum wajintua dutiksamek awekattsata;  </div><div class='q'>pegkegchau wagagkiti tusamek idaitusaipa.   </div><div class='q'> <span class="verse" id="V134">134&#160;</span>Aents pegkegchau aidau  </div><div class='q'>mantuawainum ayamjutkata,  </div><div class='q'>wika amina chichamjum umiktin  </div><div class='q'>sukagtusuitam nuna umiktasan wakegajai.   </div><div class='q'> <span class="verse" id="V135">135&#160;</span>Wi amina inakmetag dusha  </div><div class='q'>shiig aneasam diigsata,  </div><div class='q'>nuniakum nunú chichamem jintinjuata.   </div><div class='q'> <span class="verse" id="V136">136&#160;</span>Amina chichamjumin  </div><div class='q'>eme anentus uminachu asamtai,  </div><div class='q'>shiig senchi buutjai.   </div><div class='q'> <span class="verse" id="V137">137&#160;</span>Tuke Pujuuwah, amek pegkegmaitme;  </div><div class='q'>tuja ame suwimak sukagtam  </div><div class='q'>dushakam pegkegnum jintinkagtawai.   </div><div class='q'> <span class="verse" id="V138">138&#160;</span>Chicham umiktin ame sukagtusuitam  </div><div class='q'>duka waitchauwai, betek uminnai.   </div><div class='q'> <span class="verse" id="V139">139&#160;</span>Mina shiwag aidau  </div><div class='q'>amina chichamjumin uminachkui,  </div><div class='q'>kajeakun shiig senchi waitiajai.   </div><div class='q'> <span class="verse" id="V140">140&#160;</span>Amina chichamjumik  </div><div class='q'>ashí dekapsamu dekas pegkegmai,  </div><div class='q'>nuadui wika amina  </div><div class='q'>inakminuk nuna wakegajai.   </div><div class='q'> <span class="verse" id="V141">141&#160;</span>Wika dushiktai, wainkauchitjai,  </div><div class='q'>tujash amina chichamjum umiktin  </div><div class='q'>sukagtusuitam nunak kajimattsujai.   </div><div class='q'> <span class="verse" id="V142">142&#160;</span>Amina takatjum pegkeja duka  </div><div class='q'>tuké imanisag auwai,  </div><div class='q'>tuja amina chichamjum umiktin  </div><div class='q'>agagbauwa duka dekas shiig pegkegmai.   </div><div class='q'> <span class="verse" id="V143">143&#160;</span>Waitiakun wake besemag pujubiajai;  </div><div class='q'>tujash amina chichamjum umiktin sukagtusuitam  </div><div class='q'>nunak minak shiig anemtijusmayi.   </div><div class='q'> <span class="verse" id="V144">144&#160;</span>Ame chicham umikuitam  </div><div class='q'>duka makichkish yapajinchauwai.  </div><div class='q'>¡Yainkata wisha nuna shiig antukan umiktajai!   </div><ul class='tnav'>
<li><a href='index.htm'>Salmos</a></li>
<li><a href='PSA118.htm'>&lt;</a></li>
<li><a href='PSA.htm'>119</a></li>
<li><a href='PSA121.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
