<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Job 14</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JOB14.htm" />
</head>
<body>
<ul class='tnav'>
<li><a href='index.htm'>Job</a></li>
<li><a href='JOB05.htm'>&lt;</a></li>
<li><a href='JOB.htm'>14</a></li>
<li><a href='JOB19.htm'>&gt;</a></li>
</ul>
<div class="main">
 
<div class='chapterlabel' id="V0"> 14</div><div class='q'> <span class="verse" id="V1">1&#160;</span>“Aents nuwanum akiinauwa  </div><div class='q'>nuna pujutjig ujumke,  </div><div class='q'>untsu waitiamuji ima múuntai.   </div><div class='q'> <span class="verse" id="V2">2&#160;</span>Aentsu pujutjig yagkug kashikmas  </div><div class='q'>pegkegchin yagkujuk ajum kagaja  </div><div class='q'>megkagama numamtinai,  </div><div class='q'>nuigtushkam aentsu pujutjig etsa  </div><div class='q'>bikian wamak megkagama numamtinai.   </div><div class='q'> <span class="verse" id="V3">3&#160;</span>Wika wainkauchitag nuniaigkiap  </div><div class='q'>mina utugchatug diigtusam,  </div><div class='q'>suwimak sujustasam chicham umigtame.   </div><div class='q'> <span class="verse" id="V4">4&#160;</span>Pegkegchauwa duka pegkejak wemaitsui,  </div><div class='q'>nuna dutikmainuk makichkish atsawai.   </div><div class='q'> <span class="verse" id="V5">5&#160;</span>Aents aidaush wajupa tsawantak  </div><div class='q'>juju nugka juwish batsamsagtinaita  </div><div class='q'>duka ame dekame,  </div><div class='q'>tuja ii jakatnuk tsawantak mamikiamui,  </div><div class='q'>nunú inagkeakik pujumaitsuji.   </div><div class='q'> <span class="verse" id="V6">6&#160;</span>Nuadui idaikagtusta diijattsuk,  </div><div class='q'>idaikagtusta agkan pujusagmi.  </div><div class='q'>¡Idaikagtusta takasa jukimui ii atsumamua nunú sumakagmi!   </div><div class='b'> &#160; </div> <div class='q'> <span class="verse" id="V7">7&#160;</span>“Aents numin ajakag  </div><div class='q'>nuna wajauti jeeka tsapai  </div><div class='q'>muumpagti tusa dakauwai.   </div><div class='q'> <span class="verse" id="V8">8&#160;</span>Tuja numi múun wajasa  </div><div class='q'>kagkapeen kukaja jakattak wajaush,   </div><div class='q'> <span class="verse" id="V9">9&#160;</span>yumi juki ukatjamak ataktu uchimea  </div><div class='q'>yama nagkamchaku ajak ajaamu tsapai,  </div><div class='q'>pegkeg samekbaun  </div><div class='q'>muumpama iman weawai.   </div><div class='q'> <span class="verse" id="V10">10&#160;</span>Tujash aents aidautik wamak jaji,  </div><div class='q'>nunika jaka tuke megkaeji.   </div><div class='b'> &#160; </div> <div class='q'> <span class="verse" id="V11">11&#160;</span>“Tuja aents aidautik kucha aidau,  </div><div class='q'>entsa aidau, kuyuka buku waiyama  </div><div class='q'>numamtuk ainaji.   </div><div class='q'> <span class="verse" id="V12">12&#160;</span>Nuadui nayaim eke aigkik aents jakamtai,  </div><div class='q'>ukusbau aidauk ataktuk nantamainchau ainawai.  </div><div class='q'>Aents jakauwa duka tuke kanajujai betekai.   </div><div class='b'> &#160; </div> <div class='q'> <span class="verse" id="V13">13&#160;</span>“¡Apajuíyah, ame kajekbaujum  </div><div class='q'>nagkaetamai dekas jakatjai,  </div><div class='q'>nunikan aents jinau aidau  </div><div class='q'>batsatbaunum pujustajai  </div><div class='q'>tumain anentaimjai!  </div><div class='q'>¡Nuwi pujai ame wait anenjujam  </div><div class='q'>ataktu inantukminum tusan!   </div><div class='q'> <span class="verse" id="V14">14&#160;</span>Aents jakauwa duka  </div><div class='q'>ataktu anean nantakig pujumaitsui,  </div><div class='q'>wika aents jakau aidau batsatbaunum  </div><div class='q'>dakamkun pujuttajai,  </div><div class='q'>wait anenjug ayamtijugti tusan.   </div><div class='q'> <span class="verse" id="V15">15&#160;</span>Ame mina najatuaum  </div><div class='q'>wait anenmain diigsam untsugkuminig,  </div><div class='q'>wika aminak aimainaitjame.   </div><div class='q'> <span class="verse" id="V16">16&#160;</span>Ame mina kuitamjukta tau asam,  </div><div class='q'>wi takamug aidauk ashí wainme.  </div><div class='q'>Nuadui wi pegkegchaun takasmataish,  </div><div class='q'>tudau takasume tusamek tujutchattame.   </div><div class='q'> <span class="verse" id="V17">17&#160;</span>Duka tujuttsuk ame minak tsagkugtujam  </div><div class='q'>mina tudaujuk wampachnum egkea jukim  </div><div class='q'>shiig atushat ajapmainaitme.   </div><div class='q'> <span class="verse" id="V18">18&#160;</span>Dutikmain aminig  </div><div class='q'>ayatak muja aidau,  </div><div class='q'>buchig aidaujai yumpunawag  </div><div class='q'>amugama nuniaji.   </div><div class='b'> &#160; </div> <div class='q'> <span class="verse" id="V19">19&#160;</span>“Ashí aents aidauk iwaku  </div><div class='q'>batsamsagtatus wakegainawai,  </div><div class='q'>tujash ame duka yumi kayan  </div><div class='q'>taumama numamtuk awagme.  </div><div class='q'>Dutikakum yumi yutak  </div><div class='q'>nugka yukukuntun tajaka,  </div><div class='q'>ajapama numamtuk  </div><div class='q'>aentsu pujutjig ajapeame.   </div><div class='q'> <span class="verse" id="V20">20&#160;</span>Dutikam tuke emegkame,  </div><div class='q'>pujutchakam atankagtame,  </div><div class='q'>dutikam ukumatainum ekagtame.   </div><div class='q'> <span class="verse" id="V21">21&#160;</span>Aents jakauwa duka,  </div><div class='q'>aents iwaku aidaush  </div><div class='q'>dita uchiji aishmag aidau,  </div><div class='q'>nawanji aidaujai takatjin diigsash,  </div><div class='q'>shiijash awagmaina nunak dekatsui,  </div><div class='q'>tuja pegkegchaun takagtaish,  </div><div class='q'>itujenawaki nunashkam dekatsui.   </div><div class='q'> <span class="verse" id="V22">22&#160;</span>Ima nii iyashin  </div><div class='q'>najaimamunak dekapeawai,  </div><div class='q'>nuniak buutui”, tusa Job tiuwai.   </div><ul class='tnav'>
<li><a href='index.htm'>Job</a></li>
<li><a href='JOB05.htm'>&lt;</a></li>
<li><a href='JOB.htm'>14</a></li>
<li><a href='JOB19.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
