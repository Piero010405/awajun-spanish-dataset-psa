<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 1 Tesalonicenses 5</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/1TH05.htm" />
</head>
<body>
<ul class='tnav'>
<li><a href='index.htm'>1 Tesalonicenses</a></li>
<li><a href='1TH04.htm'>&lt;</a></li>
<li><a href='1TH.htm'>5</a></li>
<li><a href='2TH01.htm'>&gt;</a></li>
</ul>
<div class="main">
 
<div class='chapterlabel' id="V0"> 5</div><div class='p'> <span class="verse" id="V1">1&#160;</span>Yatsug aidauh, tsawan aidaun pachis nuigtú wajutik nuniktinaita nuna agatjugti tusagmek atsumatsjume.   <span class="verse" id="V2">2&#160;</span>Atumek shiig dekagme, tsawan Apu Jesús wakitki minamuk, kasa kashi miniyama numamtuk atinai.   <span class="verse" id="V3">3&#160;</span>Wajutiya aents aidau: Yamaik shiig agkan, nuigtush kajintsá batsatainaji, tiagtin ainawa, nuniai atinai dita waittsatnuji minittina duka, nuwa ejamtin uchigmatji jegamtai najaima numamtuk, nunak uwemtugchagtin ainawai.   </div><div class='p'> <span class="verse" id="V4">4&#160;</span>Tujash atumek yatsug aidauh, suwenmag batsattsugme, nunin asagmin, nunú tsawan Apu Jesús minamu atina duik, kasan pachiachbau achiká juwajama numamtuk awagmak amaitsugme,   <span class="verse" id="V5">5&#160;</span>wagki ashí atumek Jesucristo aentsji asajum pegkeg takaakjum tsaaptinnum pujumaina numamtuk wajagme, jutii Jesucristo dekaskeapi tuidautik iwanchdau aidau pegkegchau takainak suwenum wajukmaina numamtuk wajaina nuninuk ainatsji.   <span class="verse" id="V6">6&#160;</span>Nuadui Apajuí nemagchau aidau kashi kajiaku wajukmaina numamtuk wajaina nunitsuk shiig umintsá aneaku batsamsagmi,   <span class="verse" id="V7">7&#160;</span>wagki kanuina duka dekainatsui wají nagkaemaktatua nunak, nampena dushakam kashi wajukmaina numamtuk wajainawai;   <span class="verse" id="V8">8&#160;</span>tujash jutiik tsawai batsamaina numamtuk batsatu asaja aneaku batsamsagmi; suntag detsepen coraza ejabau aina numamtuk dekaskeapi tabaujai nuigtú anenkajai ejamakagmi nuninaku uwemat jukimu dakainag nujai casco atsejumaina numamtuk wajakagmi.   <span class="verse" id="V9">9&#160;</span>Wagki Apajuik iinak suwimkan jukitin atinme tujamchauwai, ayatak Apu Jesucristui uwemtan jukitnume tujabiajui,   <span class="verse" id="V10">10&#160;</span>ni jutiiní jakauwai, iwaaku batsatkush, jakau akushkam wijai ijutkau pujustinme tujamu asa.   <span class="verse" id="V11">11&#160;</span>Nuadui pempeentunisjumek wakegat egketdayakjum nuigtú yainiktajum, atum takaajum dutiksagmek.   </div><div class='s'>Pablo Cristo nemajin aidau chichagbau </div> <div class='p'> <span class="verse" id="V12">12&#160;</span>Yatsug aidauh, segajime, atumin takainak Apu Jesús nemagtanum jintinjamaina duka ajantusjum diitajum.   <span class="verse" id="V13">13&#160;</span>Dutikakjum eme anentsajum aneetajum, dita takatan dutikaina dui. Pempeentunisjumek shiig agkan batsamsatajum.   </div><div class='p'> <span class="verse" id="V14">14&#160;</span>Nuigtushkam yatsug aidauh segajime, daki aidaush chichagkatajum, junik dekapedaush wakemitkaktajum, kakaakchau aidaushkam yaigtajum, nuniakjum ebetmamjajum ashí tikich aidaujaish pujustajum.   </div><div class='p'> <span class="verse" id="V15">15&#160;</span>Diyaku atajum makichkikesh tikichjai pegkegchaunum iikdaikainum; duka nunitsuk, pegkeja duke tuke dutikatasajum kakanmamsatajum atum ainajum nujaish nuigtú ashí tikich aidaujaishkam.   </div><div class='p'> <span class="verse" id="V16">16&#160;</span>Tuke shiig aneetajum.   <span class="verse" id="V17">17&#160;</span>Nuniakjum mijamtsuk Apajuish tuke ausagmeké atajum.   <span class="verse" id="V18">18&#160;</span>Ashí pachisjum Apajuí see titajum, wagki nuuwai ni wakegamuk, atum Cristo Jesusai dekaskeapi tuidautijum nunimainaitjum nu.   </div><div class='p'> <span class="verse" id="V19">19&#160;</span>Wakaní Pegkeji wakega duka umigtsukek idaisaigpajum.   <span class="verse" id="V20">20&#160;</span>Apajuí tabaun etsegtuina dusha wainkaya nuninuk diisaigpajum,   <span class="verse" id="V21">21&#160;</span>ashí shiig kuitamsa antukjum, pegkeja duke ebetjatajum.   <span class="verse" id="V22">22&#160;</span>Ashí pegkegchau aina duka idaisatajum.   </div><div class='p'> <span class="verse" id="V23">23&#160;</span>Apajuiya duke, shiig agkan pujutan sukagtina nu atumnash pegkeemtijamiagti, ashí atumi wakanmin, anentaibaugmin nuigtú iyashminashkam, Apu Jesucristo taatta duish bakumamainchau atinme tusa.   <span class="verse" id="V24">24&#160;</span>Apajuí dekas betek umina nunú atumnak etegtamjauwai, dutijabau asa nigki nunak umiktatui.   </div><div class='s'>Inagnaku kumpamkagtamu </div> <div class='p'> <span class="verse" id="V25">25&#160;</span>Yatsug aidauh, jutii pachijattsajum Apajuí aujkagtustajum.   </div><div class='p'> <span class="verse" id="V26">26&#160;</span>Ashí yatsug aidau shiig aneasjum kumpamatajum.   </div><div class='p'> <span class="verse" id="V27">27&#160;</span>Apu Jesusa daajin tajime, jujú papiik ashí yatsug pegkejam aidau aujtustajum.   </div><div class='p'> <span class="verse" id="V28">28&#160;</span>Iina Apuji Jesucristo wait anenkagtamua nu atumnash ajutjamtinme.  </div><div class='p'>Aatus atí.  </div><ul class='tnav'>
<li><a href='index.htm'>1 Tesalonicenses</a></li>
<li><a href='1TH04.htm'>&lt;</a></li>
<li><a href='1TH.htm'>5</a></li>
<li><a href='2TH01.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
