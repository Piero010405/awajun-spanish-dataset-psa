<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Efesios 5</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/EPH05.htm" />
</head>
<body>
<ul class='tnav'>
<li><a href='index.htm'>Efesios</a></li>
<li><a href='EPH04.htm'>&lt;</a></li>
<li><a href='EPH.htm'>5</a></li>
<li><a href='EPH06.htm'>&gt;</a></li>
</ul>
<div class="main">
 
<div class='chapterlabel' id="V0"> 5</div><div class='s'>Apajuí uchijí aidaush wajuk pujumainaita nunisaik pujumain </div> <div class='p'> <span class="verse" id="V1">1&#160;</span>Atumek Apajuí uchijí aneetai asajum, ni wajukuita nuninuk atasajum kakanmamsatajum.   <span class="verse" id="V2">2&#160;</span>Cristo jutii anempau asa nigki jutiiní tsagkamankauwa nunisjumek tikich aidaush aneetajum, Cristo maamua duka kugkuin pegkejan kugkuwama iman Apajuinak shiig awajkauwai.   </div><div class='p'> <span class="verse" id="V3">3&#160;</span>Atumek Apajuí aentsji pegkejam asajum, ashí pegkegchau iyashnum takanitai aidau, mijamainchau wakegamu aina dushakam, nuigtú ashí pegkegchau aina nu pachisjumkesh chichá yujaigpajum,   <span class="verse" id="V4">4&#160;</span>pegkegchau aidau augmatut, wainka anentainkas chichat, pegkegchaunum iwajut aidauk idaisatajum duka pegkegchauwai, nu tu yujatsuk dekas Apajuí see titajum.   <span class="verse" id="V5">5&#160;</span>Atumek shiig dekagme, iyashnum tsanitai pegkegchau aina nuna takaa yujajin aidauk, nuniachkush pegkegchau aina nuna takaa pujú aidaushkam, nuniachkush utugsanuk wajiijinawag tusa imá nunak anentaimtú pujú (duka apajuimtai ememattaiya nuninai), aidauk Cristo Apajuijai inamjatna nuig wayachagtinai.   </div><div class='s'>Cristo tsaaptinjijai pujaku nunimain </div> <div class='p'> <span class="verse" id="V6">6&#160;</span>Makichkish wainak chicham aina nujaig tsanuam aigpajum, wagki nunú timajim nuna takaidauk, Apajuinu suwimak ishamaina nuna juinawai Apajuí intimjuidau asag.   <span class="verse" id="V7">7&#160;</span>Nunin asamtai atumek aents nuna takaina nuninuk aigpajum.   <span class="verse" id="V8">8&#160;</span>Atumek duikik suwenum pujujakuitjume, tujash yamaik Apu Jesusjai ijutkau pujakjum, tsaaptinnum pujagme. Nuniau asajum tsaaptinnum pujaush wajuk pujumainaita nunisjumek pujustajum.   <span class="verse" id="V9">9&#160;</span>Wagki, nu Wakaní Pegkeji pujugtamu asa: Ashí wait anenkagtutan, pegkeja duke takatan, nuigtú dekaskea duke chichatnash sujamji,   <span class="verse" id="V10">10&#160;</span>nunin asamtai shiig dekaatajum, Apu Jesusan shiig awagma nunú.   <span class="verse" id="V11">11&#160;</span>Aents Apajuí nemagchau aidau pegkegchaun takaina duka takasaigpajum, dekas dita nuniamuji iwaintuktajum, dutikam dita takaamuji pegkegchauwa nuna dekaatnume.   <span class="verse" id="V12">12&#160;</span>Dita pegkegchaun uuká takaina nu pachisaik tumaitsui, tikima shiig datsan asamtai,   <span class="verse" id="V13">13&#160;</span>tujash ashí nunú aidau dekaamak paan weawai,   <span class="verse" id="V14">14&#160;</span>wagki ashí paan wega duka tsaaptin iwainamu asa nuniawai, nuadui:  </div><div class='q'>“Ame kanam duka shintagta, aents jinau aidaunum pujaumesh nantaktá,  </div><div class='q'>nunikamin Cristo tsaaptin etamtatui”, tawai.   </div><div class='p'> <span class="verse" id="V15">15&#160;</span>Nuadui atum wajuk pujagme nu shiig kuitamsa diistajum, anentaimkas batsamtsuk shiig anentaimsa pujustajum.   <span class="verse" id="V16">16&#160;</span>Tsawan wainka megkayigpa, wagki yamai tsawan batsatag juik, pegkegchau takaamu ayau asamtai.   <span class="verse" id="V17">17&#160;</span>Anentainkachu wajukmaina nunitsuk, dekas Apu Jesús wakegamua nu dekatasajum kakanmamsatajum.   <span class="verse" id="V18">18&#160;</span>Nampekaigpajum anentainkachua nunin ekagtau asamtai, dekas Wakaní Pegkeji takamtijusti tusajum idaimamsatajum.   <span class="verse" id="V19">19&#160;</span>Nuniakjum pempeentunisjumek wakegat egketdaiyatajum salmo aidau, himno, wakannumia aina nu kantamkujum. Nu kantamkujum anentaiminish Apu Jesús ememattajum.   <span class="verse" id="V20">20&#160;</span>Nuniakjum Apajuí iina Apajiya nunú, ashí wají aina nu pachisjum tuke see tusagmeké atajum, iina Apuji Jesucristo pachisjum.   </div><div class='s'>Aishmag nuwentin nuwa aishintin aidau batsamain </div> <div class='p'> <span class="verse" id="V21">21&#160;</span>Cristo eme anentamunum, pempeentunisjumek sumimdaikatajum.   </div><div class='p'> <span class="verse" id="V22">22&#160;</span>Nuwa aishintin aidaushkam aishinig sumimain ainawai, Apu Jesusa nemagkaju imá niinig sumimkaju aina nunisag.   <span class="verse" id="V23">23&#160;</span>Wagki aishmagkui nuwen nunikta tumainuk; Cristo iglesia niina iyashí ainag nunutin tujama nunisag, nunin asa jutiin Uwemtijamnuk niiyai.   <span class="verse" id="V24">24&#160;</span>Iglesia Cristui sumima nunisag, aishintin aidaushkam niina aishinish sumitkau amainai ashí wajiinum.   </div><div class='p'> <span class="verse" id="V25">25&#160;</span>Nuwentin aidauh, atumi nuwem aneetajum Cristo iglesia aneau asa niiní mantamdauwa nunisjumek,   <span class="verse" id="V26">26&#160;</span>Cristuk nunak niina iglesiajiya nu, niina chichamen antukag umiagtai pegkeemtikata tau asa nunikui,   <span class="verse" id="V27">27&#160;</span>dutika niina iglesiajin shiig tsaaptin tsuwatnash antiakchau, makichkish pegkegchauji atsugbau, pegkejam iwainakta tau asa.   <span class="verse" id="V28">28&#160;</span>Nunisag nuwentin aidaushkam nuwenak niina iyashí anentus aneemain ainawai. Ni nuwen aneauk niina iyashinash dutiksag aneawai.   <span class="verse" id="V29">29&#160;</span>Wagki makichkish niina iyashinak kajegchau ainawai. Ayatak shiig kuitamak ayujin ainawai, Cristo iglesian kuitama dutiksag,   <span class="verse" id="V30">30&#160;</span>wagki jutiik niina iyashí ainaji.   <span class="verse" id="V31">31&#160;</span>Nunin asamtai: “Aishmag nuwenkug apajin, dukujin ukuak, niina nuwejaig ijunmainai, nuniak nuwejai makichik iyash wegawai”, tawai.   <span class="verse" id="V32">32&#160;</span>Jujú dekaskea nu dekamainchau aajakun taja nunak, Cristo iglesiajai makichik wega nuna pachisan tajai.   <span class="verse" id="V33">33&#160;</span>Aatus asamtai atumshakam, makí makichik nuwentin aidautigmek nuwem aneetajum atumi iyashim anentsajum, tuja nuwashkam niina aishinak eme anentus diistí.   </div><ul class='tnav'>
<li><a href='index.htm'>Efesios</a></li>
<li><a href='EPH04.htm'>&lt;</a></li>
<li><a href='EPH.htm'>5</a></li>
<li><a href='EPH06.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
