<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Génesis 26</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/GEN26.htm" />
</head>
<body>
<ul class='tnav'>
<li><a href='index.htm'>Génesis</a></li>
<li><a href='GEN25.htm'>&lt;</a></li>
<li><a href='GEN.htm'>26</a></li>
<li><a href='GEN27.htm'>&gt;</a></li>
</ul>
<div class="main">
 
<div class='chapterlabel' id="V0"> 26</div><div class='s'>Isaac yaakat Guerar webau </div> <div class='p'> <span class="verse" id="V1">1&#160;</span>Yaunchuk Abraham iwaku pujai, yapajut tepeauwa nuna nagkaesau, Isaac pujusmataishkam yapajut tepeauwai. Nunikmatai Isaac yaakat Guerar filisteo aents aidaun apuji, apu Abimelec pujamunum weuwai.   <span class="verse" id="V2">2&#160;</span>Nuwi jegaa pujaun, Tuke Pujuu wantintuk chichajak: “Egiptunmak wepa, dekas wi amina titatjam nuwi weme pujusta.   <span class="verse" id="V3">3&#160;</span>Tuja yamaikik juju nugka juwig pujusta, wi aminak kuitamkattagme. Wi aminak pegkegnum yumigsattagme. Tuja amina uchijum wegantu aidaun ashí juju nugka aina juna susattajai. Wi amina apa Abrahaman anagkuawaitag nunak, nuni umiktatjai.   <span class="verse" id="V4">4&#160;</span>Amina uchijum wegantu aidaunak nayaimpinum yaya dekapamainchauwa iman awajsattajai. Dutikakun juju nugka junash ashí ditanak susattajai. Tuja nuigtushkam, ashí tikich nugkanmaya aidaush amina uchijum wegantu aidaunum yunumas pegkeg yumigkin jukiagtinai.   <span class="verse" id="V5">5&#160;</span>Nunak dutikattajai, wagki wi Abrahaman mina chichameg, wi jintinjam jujai betek umikta tusa tibaunak imatiksag umigtuku asamtai”, tiuwai.   </div><div class='p'> <span class="verse" id="V6">6&#160;</span>Tusa tima Isaac Guerarnumak pujusui.   <span class="verse" id="V7">7&#160;</span>Nunik pujaun nuwiya aents aidau Rebecan pachis: “¿Jusha yaita?” tusa inidau. Tusa iniam Isaac mina nuwajui tutan ishamak: “Mina ubajui”, tiuwai. Nunak tiuwai wagki Rebecak shigmauch asamtai niina shigmatin juinak mantuawainum tusa.   </div><div class='p'> <span class="verse" id="V8">8&#160;</span>Kuashat tsawan nagkaemai Abimelec makichik tsawantai niina jeen wajasa niimtainum niimkama Isaac niina nuwe Rebecan achika wasugtatman wainkauwai.   <span class="verse" id="V9">9&#160;</span>Dutika wainak Abimelec Isaakan untsuka itan chichajak:  </div><div class='p'>“Dekas au nuwa amina nuwemiapih. Nuniaish, ¿wagka mina ubajui timaume?” tau. Tama, Isaac ayaak:  </div><div class='p'>“Niina juinak mantuawainum tusan timajai” tiuwai.   </div><div class='p'> <span class="verse" id="V10">10&#160;</span>Tutai Abimelec chichajak:  </div><div class='p'>“¿Wagka jusha jutikagtame? Mina aentsug aina nuwiya makichkikesh amina nuwemin aikauwaitkuig, amek jutiik pegkegchau takasua iman ekagtumain awajkagtukume”, tiuwai.   </div><div class='p'> <span class="verse" id="V11">11&#160;</span>Nuna tusa ashí niina aentsji aidaun chichajak:  </div><div class='p'>“¡Juju aentsun waitkauk, tuja niina nuwenakesh waitkauk mantamnattawai!” tiuwai.   </div><div class='p'> <span class="verse" id="V12">12&#160;</span>Tuja nunú mijantin Isaac Guerar nugkanum pujus ajakan ajakbauwai, dutika Apajuí yayasam ¡shiig kuashat! juukui.   <span class="verse" id="V13">13&#160;</span>Imatikau asa ¡shiig kuashat wajigtin! wiakuch wajasui.   <span class="verse" id="V14">14&#160;</span>Uwigjish, bakajish kuashat, nuigtush inake aidaush shiig kuashat ajujakui, iman asamtai, filisteo aents aidau kajejuidau.   <span class="verse" id="V15">15&#160;</span>Dutikaidau asag Abraham pujusmatai, niina inake aidau yumigmat aidaun taimu aina nuna yututkajui.   <span class="verse" id="V16">16&#160;</span>Tuja Abimelecshakam Isaakan chichajak:  </div><div class='p'>“¡Wetá juwi pujam duka, amek jutii nagkaekagtasu shiig wiakuch wajasume!” tiuwai.   </div><div class='p'> <span class="verse" id="V17">17&#160;</span>Tusa tima Isaac jiinag Guerar nugka pakajin shiyakag nuwi batsamsauwai.   <span class="verse" id="V18">18&#160;</span>Nuwi niina apaji iwaku pujusa yumigmat aidaun tainiuwa nuna apaji jakamtai, filisteo aents aidau yutukagbaun ataktu tai iwajauwai. Dutika iwajug, nii apaji adaikamu aajakunak dutiksag niishkam adaikauwai.   </div><div class='p'> <span class="verse" id="V19">19&#160;</span>Makichik tsawantai Isaaka inake aidau nugka pakanum yumigmatan tau batsamkamá yumi pukuni jiinun ejeyu ainawai.   <span class="verse" id="V20">20&#160;</span>Tujash nuna wainkagmatai, Guerarnumia aents uwijan kuitamin aidau, Isaaka uwigjin kuitamin aidaujai: Juka yumik iinui tusag maanitkajui. Nuadui Isaac nuna adaikauwai “Esek”,<a href="#FN1" class="notemark">*<span class="popup">“Esek” tawa nunak hebreo chichamnumak “maaniamu” taku tawai.</span></a> wagki nuna maanitkaju asag.   <span class="verse" id="V21">21&#160;</span>Nunikag Isaaka inake aidau, tikichin yumigmatan tainiajui, dutikawagmatai nunashkam dutiksag maanitkajui. Untsu Isaac nuna adaikauwai “Sitna”. Nunak “shiwagmagat” taku tawai.   </div><div class='p'> <span class="verse" id="V22">22&#160;</span>Dutika ukuak Isaac atushat weuwai, nunik nuwi tikich yumigmatan tainiajui. Tujash nunak maanitkachaju asag, adaikajui, “Rehobot”. Nunak “agkanmagamu” taku tawai. Nunak “yamaik Tuke Pujuu agkanmitkagmae juju nugka juwi takainak emkatnume” taku tuu adaikauwai.   </div><div class='p'> <span class="verse" id="V23">23&#160;</span>Nuna ashí umika nuwi pujau, Isaac bershebanum pujustatus weuwai.   <span class="verse" id="V24">24&#160;</span>Tuja nunú kashia duik Tuke Pujuu Isaakan wantintuk chichajak:  </div><div class='q'>“¡Witjai amina apa  </div><div class='q'>Abrahama Apajuíjinuk,  </div><div class='q'>makichkish ishamkagtukaipa,  </div><div class='q'>wi aminak kuitamjame!  </div><div class='q'>Abraham mina chichamjun umigtukua duwi  </div><div class='q'>aminash aikasnuk pegkegnum yumigsan,  </div><div class='q'>amina uchigmin uchiji wegantu agtinashkam  </div><div class='q'>ikauntuktatjame”, tiuwai.   </div><div class='p'> <span class="verse" id="V25">25&#160;</span>Aatsa tima kuntin maa patasa apeaku Apajuí ememattinun nuwi najanauwai, dutika nuwi Apajuín niina daajin adaitus emematiuwai. Dutika nuwi aakmag pujusajui. Tuja nuwi niina inake aidau tikich yumigmatan tainiajui.   </div><div class='s'>Isaac Abimelecjai chicham umikbau </div> <div class='p'> <span class="verse" id="V26">26&#160;</span>Makichik tsawantai Abimelec Guerar pujau Isaakjai chichastatus weuwai. Nuwi wetai niina kumpaji Ahuzat, Ficol suntajan apuji aajakua nujai uyuuniajui.   <span class="verse" id="V27">27&#160;</span>Nunik kaunawagmatai Isaac chichajak:  </div><div class='p'>“Atum mina dakitjakjum, atumin nugkemin pujai jiigkijum ajapjuamujum dusha, ¿wagka wijai chichastasagmesh minagme?” tau.   </div><div class='p'> <span class="verse" id="V28">28&#160;</span>Tusa tama dita aínak:  </div><div class='p'>“Iik dekaji Apajuí amina kuitamjama duka, nuadui anentaimsa dekas iish amijai mai ikdaisa chicham umigdaikatna nunú chichasmi tusa minaji. Tuja ii tabauk jujuwai:   <span class="verse" id="V29">29&#160;</span>Amesh jutiish pegkegchau awajkagtukaipa, wagki iik amek waitkatsuk, ayatak pegkegnum kuitamka apusa jiyakuish utugchat atsaunum agkan jiiki awemabiagme. Tuja aminak yamai Apajuí pegkegnum yumigtamsae”, tiuwai.   </div><div class='p'> <span class="verse" id="V30">30&#160;</span>Tusa aatus chichasag, Isaac yutain umikmatai nuna yuwinak, umutain umuinak jiistamawajui.   <span class="verse" id="V31">31&#160;</span>Nunik tsawajag kashikmas Isaac, ditajai mai ikdaikag chicham umigdaikagtinun chichasag umikajui. Dutika umikag Isaac ditan kumpamak awakjauwai.   </div><div class='p'> <span class="verse" id="V32">32&#160;</span>Tuja nunú tsawantinig Isaaka inake aidau yumigmatan tagak batsatu yumin chigkawag, yumi chigkaji tusag ujaktatus kautuawajui.   <span class="verse" id="V33">33&#160;</span>Nunikagmatai Isaac nunú yumigmata daajin Sebá<a href="#FN2" class="notemark">†<span class="popup">“Sebá” tawa duka hebreo chichamnumak “chichasbau ewaetsuk umigdaikatin” taku tawai.</span></a> adaikauwai. Nuadui nunú yaakta daajig Beersheba tama awai.   </div><div class='p'> <span class="verse" id="V34">34&#160;</span>Esaú cuarenta mijanji ejeyi pujus, hitita aents Beerí aajakua nuna nawanjin Juditan nuwatkauwai. Nunik pujus tikich nuwa Basemat daagtin tikich hitita aents Elón aajakua nuna nawanjinashkam nuwatkauwai.   <span class="verse" id="V35">35&#160;</span>Juju jimag nuwa aina nuna pujutji pegkegchau asagmatai nuna diisag, Isaac Rebecajai shiig pujuschamin wake besemag pujujakajui.   </div><ul class='tnav'>
<li><a href='index.htm'>Génesis</a></li>
<li><a href='GEN25.htm'>&lt;</a></li>
<li><a href='GEN.htm'>26</a></li>
<li><a href='GEN27.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V20">26:20</a>
<span class="ft">“Esek” tawa nunak hebreo chichamnumak “maaniamu” taku tawai.</span></p>
<p class="f" id="FN2"><span class="notemark">†</span><a class="notebackref" href="#V33">26:33</a>
<span class="ft">“Sebá” tawa duka hebreo chichamnumak “chichasbau ewaetsuk umigdaikatin” taku tawai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
