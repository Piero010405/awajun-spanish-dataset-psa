<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Rut 2</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/RUT02.htm" />
</head>
<body>
<ul class='tnav'>
<li><a href='index.htm'>Rut</a></li>
<li><a href='RUT01.htm'>&lt;</a></li>
<li><a href='RUT.htm'>2</a></li>
<li><a href='RUT03.htm'>&gt;</a></li>
</ul>
<div class="main">
 
<div class='chapterlabel' id="V0"> 2</div><div class='s'>Aents Booz daagtin aajakua nuna ajajin Rut takajakbau </div> <div class='p'> <span class="verse" id="V1">1&#160;</span>Noemí aishi Elimélec aajakua nuna patayi Booz daagtin shiig wiakuch eme anentsa diitai, nunú tsawantin nuwi pujujakui.   <span class="verse" id="V2">2&#160;</span>Makichik tsawantai Rut Noemín chichajak:  </div><div class='p'>“Wisha aja aina nuwi wetajai. Nunikan nuwi wekaesa takakun ajagtin juwaak nagkaejamu aidaun ukunum wekaetusan juukchainjash”, tiuwai.  </div><div class='p'>Tutai Noemí ayaak:  </div><div class='p'>“¡Ayu, wetá nawanta!” tiuwai.   </div><div class='p'> <span class="verse" id="V3">3&#160;</span>Tusa tima ajanum jeganta nagkaejamu aidaun juwaak wekagu. Niig tikichi ajajinis wekaeja tukama, dekas Noemí aishi Elimélec aajakua nuna patayi Booza ajajin wekagu.   </div><div class='p'> <span class="verse" id="V4">4&#160;</span>Nunik juwaak wekagai Booz Belén pujau niina ajajin weuwai. Nunik jeganta ajaka juu aidaun kumpamak aatus tiuwai:  </div><div class='p'>“¡Tuke Pujuu atumnash kuitamjamkatnume!” tiuwai.  </div><div class='p'>Tusa tama dita ainak:  </div><div class='p'>“¡Tuke Pujuu aminashkam pegkegnum yumigtamsati!” tiajui.   </div><div class='p'> <span class="verse" id="V5">5&#160;</span>Tusa tiagmatai, Booz ajaka juu aidau apujin iniak:  </div><div class='p'>“¿Juju nuwauch wekaga jusha yana patayimpaita?” tau.   </div><div class='p'> <span class="verse" id="V6">6&#160;</span>Tutai nii ayaak:  </div><div class='p'>“Juka Moabnumia nuwa Noemíjai taama nunuwai.   <span class="verse" id="V7">7&#160;</span>Nunú juwi taa, wisha ajaka juwaak yuja nunú nagkaikimu aidaun ukunum wekaesan juuktajai tusa mina segatkui ayu timajai. Tuja yama nagkamchak taama duwi nagkamas yamaikish taka wekagu, ame taum duwi machik ayamui”, tiuwai.   </div><div class='p'> <span class="verse" id="V8">8&#160;</span>Tusa timatai Booz Rutan jegantun chichajak: “Nawanta, wi tajam nunú shiig antukta. Wainka tikich aja aina nuwi wekeasamek makichkish juukaipa. Nuwa mina tsakatkeg aidau ajaka juwaak juwi batsata nujai pujusta.   <span class="verse" id="V9">9&#160;</span>Nunika pujusam ajaka juu aidau tuwi takagtatua nuniakui nuwi ameshkam wetá. Tuja mina tsakatkeg aina nunak amina waitkagmasainum tusan shiig ujakagjai. Tuja ame kitamakmek, yumi aimjamu batsata nuna dita umuina nuwiya uwagta”, tiuwai.   </div><div class='p'> <span class="verse" id="V10">10&#160;</span>Tusa tama Rut niina eme anentus tsuntsuma nugkanum nijayin antig pujusa Boozan iniak:  </div><div class='p'>“¿Wagka wi tikich nugkanmayayaitag nunin aish, imatika puyatjuttsamesh waitash anenjujume?” tau.   </div><div class='p'> <span class="verse" id="V11">11&#160;</span>Tusa tama Booz ayaak:  </div><div class='p'>“Amina aishjum jakamtai nagkamsam, niina dukuji wajuk kuitamkaume nuna wika shiig dekajai. Tuja nuigtushkam amina apa, amina duku, amina nugkem aaja ukukim ii amina wainchatai aidautijai ijunja pujustasa taum nunashkam shiig dekajai”, tiuwai.   <span class="verse" id="V12">12&#160;</span>Nuna tusa ataktu chichajak: “¡Atashu uchiji dukuji nanapen waigka ayamjumama numamtuk, amina kuitamjamkatna nunú Tuke Pujuu Apajuí Israel aents aidaun Apajuíjiya nuwi yunumkaume! ¡Nuadui wi niina segajai, ame kuashat takasum nuna akigmakti tusan!” tiuwai.   </div><div class='p'> <span class="verse" id="V13">13&#160;</span>Tusa tama nii ayaak:  </div><div class='p'>“Apujuh, ame minak wait anenjujume. Ame tujutam nunú mina anentaignak ichichtujui. Wika amina tsakatkem aina nujaig makichkish betekchauwaitjai, nuniaig ame minak shiig anenjusam aujtusume”, tiuwai.   </div><div class='p'> <span class="verse" id="V14">14&#160;</span>Tusa timatai yujumak yuwamunum Booz Rutan untsuka itan chichajak:  </div><div class='p'>“¡Juwi tantam, juju pag puuka jukim ayaka yutai chujuin umikbauwa nuwi uchupjata!” tiuwai.  </div><div class='p'>Tusa tima ajaka juu aidau pekagbaunum jeganta ekemsauwai. Nunikmatai Booz cebada duwikbaun juki susauwai. Dutikam nuna yuwa ejemag nuigtushkam ampijui.   </div><div class='p'> <span class="verse" id="V15">15&#160;</span>Nuna dutika ukuak ataktu ajakan juuktatus wetai, Booz ajaka juu aidaun chichajak:  </div><div class='p'>“Cebada tsupija jigkaka ijumjamu aina nunú sujittsut susatajum, jukiti.   <span class="verse" id="V16">16&#160;</span>Tuja atum cebada juuka jigkaka ijumjamunmaya akagag kakeguk duka idaitustajum nii yajuakti”, tiuwai.   </div><div class='p'> <span class="verse" id="V17">17&#160;</span>Tuja Rutak Booza ajajinian ajakan juwaak wekagai, etsa akaetai nii juukbaujin akaja ijumag dekapa diikma veinte kilo amainun nagkagas jukiuwai.   <span class="verse" id="V18">18&#160;</span>Nuna yanaki juki Belén niina tsatsaji Noemí pujamunum jegauwai. Nunik cebada juukbaujin, nuigtu yutai ampija jukimujijai Noemín susauwai.   <span class="verse" id="V19">19&#160;</span>Dutikam Noemí Rutan iniak:  </div><div class='p'>“¿Tuwi yamaish takasume? ¿Tuwiya imatikamesh juukume? ¡Amina yaimpaka nunak Apajuí pegkegnum yumigsati!” tiuwai.  </div><div class='p'>Tusa timatai, yana ajajinig takasabi, nuna Rut niina tsatsajin ujaak:  </div><div class='p'>“Wika aents Booz daagtinu ajajin takasmajai”, tiuwai.   </div><div class='p'> <span class="verse" id="V20">20&#160;</span>Tusa timatai Noemí ayaak:  </div><div class='p'>“¡Tuke Pujuu niinash pegkegnum yumigsati! Tuja nii iinashkam yaunchuk aents batsamajaku aina nuna yaigkua dutiksag yamai yaimpawai. Nunú aentsua duka mina aishug ayá nuna patayiyai. Nuadui iinak nii kuitamjamainai”, tiuwai.   </div><div class='p'> <span class="verse" id="V21">21&#160;</span>Tusa timatai Rut ataktu chichaak:  </div><div class='p'>“Nuigtushkam nunú aents chichagtak, mina tsakatkeg aidau takaina nujai takasta, nunikam ajak ashí juunkamtai idaisata tusa tujutmae”, tiuwai.   </div><div class='p'> <span class="verse" id="V22">22&#160;</span>Tusa timatai Noemí Rutan chichajak: “Ayu nawanta, nunikta, wainka tikichi ajajin wekaemin waitkagmasainum, dekas niina tsakatke aina nujai takasta”, tiuwai.   </div><div class='p'> <span class="verse" id="V23">23&#160;</span>Tusa tima Rutak Booza tsakatke aidau cebadan trigojai juwagtai, niishkam nuna juwa juwakua ashí ashimdaekamtai idaisauwai. Nunak niina tsatsajijai uyunis pujusa takajakui.   </div><ul class='tnav'>
<li><a href='index.htm'>Rut</a></li>
<li><a href='RUT01.htm'>&lt;</a></li>
<li><a href='RUT.htm'>2</a></li>
<li><a href='RUT03.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
