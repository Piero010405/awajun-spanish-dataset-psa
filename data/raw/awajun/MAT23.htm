<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Mateo 23</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/MAT23.htm" />
</head>
<body>
<ul class='tnav'>
<li><a href='index.htm'>Mateo</a></li>
<li><a href='MAT22.htm'>&lt;</a></li>
<li><a href='MAT.htm'>23</a></li>
<li><a href='MAT24.htm'>&gt;</a></li>
</ul>
<div class="main">
 
<div class='chapterlabel' id="V0"> 23</div><div class='s'>Jesús fariseo aidaun, escriba aidaujai pegkegchauji pachisa tibau </div> <div class='r'>(Mr. 12.38-40; Lc. 11.37-54; 20.45-47)  </div><div class='p'> <span class="verse" id="V1">1&#160;</span>Nunikagmatai Jesús aents aidaun, niina jintintaiji aidaujai chichajak:   <span class="verse" id="V2">2&#160;</span>“Maestro chicham umiktinun jintinkagtin aidauk, fariseo aidaujaig Moisés tibauwa nuna jintinkagtuinawai.   <span class="verse" id="V3">3&#160;</span>Nuadui atumek, ashí dita dutikatajum tujamaina duka umigkatajum; tujash dita takaina duka takasaigpajum, wagki ditak tuinayatak nunak takainachu asagmatai.   <span class="verse" id="V4">4&#160;</span>Ditak shiig kijin yanamainchau aidaun tikichnak ayanainawai, ditakesh makichik tsajam uwejinkesh antitnak dakituinayatak.   <span class="verse" id="V5">5&#160;</span>Ashí dita dutikaina nunak aents wainkamu atatus nuninawai, nuninak senta wegkagman jukiag, chicham umiktajum tibauwa nuiyan agajag, kuntujinish dutiksag jigkamá yujainawai. Aantsag nugkuagbauji weniya nuwish esagman sasamjukag detug nugkujag yujainawai.   <span class="verse" id="V6">6&#160;</span>Yutai umikbau yuinamunmash, aents eme anentsá ekeemsati tibaunum ekeemsagtatus wakegainawai; nunisag jega ijuntainum wainakush nuninawai.   <span class="verse" id="V7">7&#160;</span>Nunidau asag, plazanum aents kumpamjuinakush eme anenjus: Rabí<a href="#FN1" class="notemark">*<span class="popup">“Rabí”, tawa duka arameo chichamai, nunak mina jintinjin taku tujakú ainawai.</span></a> tujuttinme tusag wakejin ainawai.   </div><div class='p'> <span class="verse" id="V8">8&#160;</span>“Tujash atumek ‘Rabí’ tujuttinme tusagmek wakemaitsugme; wagki makichki atumi Maestrogmek, tuja ashí atum aidautigmek yatsut ainagme.   <span class="verse" id="V9">9&#160;</span>Atum aidautigmek ju nugka juiyag makichkish ‘Apawá’ tiigpajum; wagki makichki atumi Apak, nayaimpinum puja duke.   <span class="verse" id="V10">10&#160;</span>Nuigtush ‘maestro’ tamak aigpajum; wagki atumi Maestrogmik makichki, Cristua duke.   <span class="verse" id="V11">11&#160;</span>Atum ainajum anuiya dekas eme anentaiya nunú, tikich aina nuna inake amainai.   <span class="verse" id="V12">12&#160;</span>Wagki nigki eme anenmama duka, imanchau diyam atinai, untsu imanchau diyamua nu eme anentam atinai.   </div><div class='p'> <span class="verse" id="V13">13&#160;</span>“¡Wait anentajime atumnak, maestro chicham umiktinun jintinkagtin nuigtú fariseo aidautigminak tsanumin asagmin! Wagki Apajuí inama nui wayawainum tusa epetjume, atumkesh wayachiatkujum tikich wayata tuidaush idaitsugme.   <span class="verse" id="V14">14&#160;</span>¡Wait anentajime atumnak, maestro chicham umiktinun jintinkagtin nuigtú fariseo aidautigminak, tsanumin asagmin! Wagki atumek nuwa waje aina nuna jee atankijum, tsanumkujum Apajuí dukap aujú yujau ainagme, nunin asajum imá senchi bakumatin ainagme.   </div><div class='p'> <span class="verse" id="V15">15&#160;</span>“¡Wait anentajime atumnak, maestro chicham umiktinun jintinkagtin nuigtú fariseo aidautigminak, tsanumin asagmin! Atumek kukag nuigtú nayantsanum yujagme atumdau amain wainkatasajum, nunika wainkagmek nunú aentsuk unuinagjum, atumi nagkaetamas jimaja imania waitmain emá idaiyin ainagme.   </div><div class='p'> <span class="verse" id="V16">16&#160;</span>“¡Wait anentajime atumnak, wainmachu ainayatkujum jinta inakmaidau asagmin! Atumek: ‘Makichkikesh jega Apajuí ememattaiya nuna pachis dutikattajai tauk wainkayai tajume; untsu oro jega Apajuí ememattain awa nuna pachis tawa nu, ni tibaujiya nunak betek umimainai tajume’.   <span class="verse" id="V17">17&#160;</span>¡Anentainkachu, wainmachu aidauwah! ¿Dekas tuwaita imanush: orokaih, atsa nuniachkush jega Apajuí ememattai oron pegkemtika dukaih?   <span class="verse" id="V18">18&#160;</span>Nuigtushkam atumek tajume: ‘Altaran adaiyas ni dutikatnujin umiktatjai tauk, wainkayai’ tajume; ‘untsu Apajuí ofrenda suwamu altarnum patatun adayas tauk, dekas imatiksag umimainai’ tinu ainagme.   <span class="verse" id="V19">19&#160;</span>¡Wainmachu aidauwah! ¿Dekas tuwaita imanush: ofrendakai atsa altar ofrendan pegkemtika dukaih?   <span class="verse" id="V20">20&#160;</span>Aents ni dutikatnujin altaran adayas tawa duka imá altarnak taku tatsui, ashí altarnum patata nujai taku tawai.   <span class="verse" id="V21">21&#160;</span>Tuja jega Apajuí ememattaiya nuna pachis taushkam imá jeganak takug tatsui, Apajuí nui puja nujaí taku tawai.   <span class="verse" id="V22">22&#160;</span>Aantsag nayaimpin pachis taushkam Apajuí ekeemtaijiya nuna nuigtú nui eketa nunashkam pachis tawai.   </div><div class='p'> <span class="verse" id="V23">23&#160;</span>“¡Wait anentajime atumnak, maestro chicham umiktinun jintinkagtin nuigtú fariseo aidautigminak, tsanumin asagmin! Atumek menta, anís,<a href="#FN2" class="notemark">†<span class="popup">“Anís” tawa duka Dios Habla Hoy (DHH) tawa nuiya jukimui. Untsu Reina-Valera takug: Eneldo tawai.</span></a> comino aatsajum diezmó<a href="#FN3" class="notemark">‡<span class="popup">“Diezmo”, tawa nunak dieza nuiya makichik Apajuinu atin akanbauwa nuna tawai.</span></a> wajau ainagme; nuniayatkujum chicham umiktin dekas iman aina duka umiatsjume: pegkeg takata nu, wait anenkagtuta nu, dekaskeapi tabauwa dushakam. Jujú dutikmain ainagme, tikichia dushakam idaitsuk.   <span class="verse" id="V24">24&#160;</span>¡Wainmachu ainayatak jintá inakbau aidauwah! Wiyunchik tsatsamá ajapeayatkujum, camellok kujajume.   </div><div class='p'> <span class="verse" id="V25">25&#160;</span>“¡Wait anentajime atumnak, maestro chicham umiktinun jintinkagtin nuigtú fariseo aidautigminak, tsanumin asagmin! Wagki vaso, plato aina nuna awankeg jaipiagme, tujash initkak kasamtaijum nuigtú pegkegchau takataijum aina duka piyak ajutjamainawai.   <span class="verse" id="V26">26&#160;</span>¡Fariseo wainmachuh! Dekatkauk vaso, plato aina nuna initkegá jaipjata, dutikam awankeshkam pegkeg atatui.   </div><div class='p'> <span class="verse" id="V27">27&#160;</span>“¡Wait anentajime atumnak, maestro chicham umiktinun jintinkagtin nuigtú fariseo aidautigminak, tsanumin asagmin! Aents ukusbau awanke pujui ukatkamua nunin asajum pegkeg wantinjume, tujash initkagminig aents jakau ukunchí tsumain wajas aama nunin ainagme.   <span class="verse" id="V28">28&#160;</span>Atumshakam nunin ainagme aents aidau eemtinig pegkejan takauwa iman iwainmamjume; tujash initkagminig tsanumtaijum, pegkegchaujum aidau piyak ajutjamainawai.   </div><div class='p'> <span class="verse" id="V29">29&#160;</span>“¡Wait anentajime atumnak, maestro chicham umiktinun jintinkagtin nuigtú fariseo aidautigminak, tsanumin asagmin! Atumek profeta ukusbau aina nunú jegagkajum nuigtú aents yaunchuk pegkejan takasú batsamajakajua nuna niimé dakumkamu aidaush shiig iwajin ainagme,   <span class="verse" id="V30">30&#160;</span>nuniakjum: Jutiish ii muunji batsamajakua nunú tsawantin pujujakuitkuik, profeta aidaun mainak numpen ukajajua nuig jutiik pachinkachus amainaitai, tajume.   <span class="verse" id="V31">31&#160;</span>Nunú tajum nuadui atumek etsegtumagme profeta aidaun maawaju aina nunú weantu ainajum nu.   <span class="verse" id="V32">32&#160;</span>¡Atumi muunjum nagkamamua duka, atumshakam dutiksagmek ashimkatajum!   </div><div class='p'> <span class="verse" id="V33">33&#160;</span>“¡Iwanch dapimea aentsun tsanujua nujai betek aidauwah! ¿Wajuk uwemtugtagmeki, suwimak waitiamu atina dusha?   </div><div class='p'> <span class="verse" id="V34">34&#160;</span>“Nuadui wi profeta aidaun, aents yacha aidaunash, maestro aidaunashkam awemattajai. Tujash atum nunú aina nuiya maakjum, tikichik achigtin ainagme; tikich aina duka jega atumi ijuntaigmin awayajum asutiakjum, tikich aina duka ya yaaktanum yujagsajum aintú yujagtin ainagme.   <span class="verse" id="V35">35&#160;</span>Aaja nuniau asagmin, atumiin suimkak iyagtinai, ashí numpa pegkejam nugkaa ukaejamunum, Abel pegkejan takajakua nui nagkamas, Zacarías Berequiasa uchijí, jega Apajuí ememattai ai altar awa nuna ejapen mau ainajum dui.   <span class="verse" id="V36">36&#160;</span>Dekas tajime, ashí nuna nunikajua dui yamai aents aina jui suimkak iyagtinai.   </div><div class='s'>Jesús Jerusalén anentai idajtukbau </div> <div class='r'>(Lc. 13.34-35)  </div><div class='p'> <span class="verse" id="V37">37&#160;</span>“¡Jerusalén, Jerusalén, amek profeta aidaush mainaitme, dutiksamek aminí awemamu mininakuish kayai tukui tukuinakuajum main ainagme! Kuashtá wakekamjai uchijum aidaun, atash uchijí aidaun nanapen ijumama numamtuk awajkatasan, tujash amek dakitjamume.   <span class="verse" id="V38">38&#160;</span>Nuniku asagmin atumi jeemia duka ukumkimu juakagtinai.   <span class="verse" id="V39">39&#160;</span>Nunin asamtai tajime yamai nagkamsagmek ataktuk waitkashtatjume, nuniautijum: ¡Apajuí awemam mina ju emematiagmi! tujuttinaitjum dui waitkatin ainagme”.   </div><ul class='tnav'>
<li><a href='index.htm'>Mateo</a></li>
<li><a href='MAT22.htm'>&lt;</a></li>
<li><a href='MAT.htm'>23</a></li>
<li><a href='MAT24.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V7">23:7</a>
<span class="ft">“Rabí”, tawa duka arameo chichamai, nunak mina jintinjin taku tujakú ainawai.</span></p>
<p class="f" id="FN2"><span class="notemark">†</span><a class="notebackref" href="#V23">23:23</a>
<span class="ft">“Anís” tawa duka Dios Habla Hoy (DHH) tawa nuiya jukimui. Untsu Reina-Valera takug: Eneldo tawai.</span></p>
<p class="f" id="FN3"><span class="notemark">‡</span><a class="notebackref" href="#V23">23:23</a>
<span class="ft">“Diezmo”, tawa nunak dieza nuiya makichik Apajuinu atin akanbauwa nuna tawai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
