<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Isaías 35</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ISA35.htm" />
</head>
<body>
<ul class='tnav'>
<li><a href='index.htm'>Isaías</a></li>
<li><a href='ISA33.htm'>&lt;</a></li>
<li><a href='ISA.htm'>35</a></li>
<li><a href='ISA40.htm'>&gt;</a></li>
</ul>
<div class="main">
 
<div class='chapterlabel' id="V0"> 35</div><div class='s'>Israel aents aidau Jerusalégnum waketjamu </div> <div class='q'> <span class="verse" id="V1">1&#160;</span>Uwejush ajak ajakmamainchau  </div><div class='q'>buku wajas awa duka  </div><div class='q'>nugka pegkeg wajastatui,  </div><div class='q'>nunik ajak aidau tsapatai, uwegshuk aents  </div><div class='q'>shiig aneemaina numamtuk shiig aneastatui.   </div><div class='q'> <span class="verse" id="V2">2&#160;</span>Nunik ajak aidau kuashat tsapakmatai,  </div><div class='q'>uwegshuk shiig aneas senchi kantamtatui.  </div><div class='q'>Tuke Pujuuwa nunú uwegshunak,  </div><div class='q'>Líbano nugka, Carmelo nugka,  </div><div class='q'>Sarón nugka pegkeg aina iman awajsattawai.  </div><div class='q'>Dutikamtai ashí aents aidauk  </div><div class='q'>iina Apajuíji imanjiya nuna niina senchijijai wainkagtinai.   </div><div class='q'> <span class="verse" id="V3">3&#160;</span>Atum mina chichameg antautigmek,  </div><div class='q'>Judá wegantu kakaakchau aina nunú ichichiagtajum,  </div><div class='q'>dutikakjum pimpikiu aidaushkam yaigtajum.   </div><div class='q'> <span class="verse" id="V4">4&#160;</span>Tuja sapig aidau chichagkujum:  </div><div class='q'>“¡Ishamkagtutsuk, aishmag wajastajum!  </div><div class='q'>¡Amina Apajuíjum juwi pujawai uwemtijamjagtatus,  </div><div class='q'>tuja iina shiwaaji aina nunak nii suwimkan susattawai!” titajum.   </div><div class='q'> <span class="verse" id="V5">5&#160;</span>Dutikamtai aents wainmachu aidau wainmakagtinai,  </div><div class='q'>tuja empeku aidaushkam chichaman antukagtinai;   </div><div class='q'> <span class="verse" id="V6">6&#160;</span>tuja aents shutuu aidaush  </div><div class='q'>japajai betek tsekeniagtatui,  </div><div class='q'>nuninai chichachu aidaushkam chichainak shiig aneasag untsumiagtinai.  </div><div class='q'>Nuninai uwegshunmashkam  </div><div class='q'>shiig kuashat yumi pukuni jiiniagtinai.   </div><div class='q'> <span class="verse" id="V7">7&#160;</span>Imanidau asamtai,  </div><div class='q'>uwegshuk yumi wajas asattawai,  </div><div class='q'>tuja nugka bukunmashkam kuashat yumi pukuni jiiniagtatui.  </div><div class='q'>Tuja lobo batsamtai aina nuwig  </div><div class='q'>tagkan kajis aidaujai tsapaktatui.   </div><div class='q'> <span class="verse" id="V8">8&#160;</span>Nuwi atinai makichik jinta.  </div><div class='q'>Nuna daajig: “Jinta pegkejam” tutai atinai.  </div><div class='q'>Aents pegkeechu aidauk  </div><div class='q'>nunú jintanmak wechagtin ainawai;  </div><div class='q'>tuja aents anentainkachu aidauk nunú jintanmak yujaschagtin ainawai.   </div><div class='q'> <span class="verse" id="V9">9&#160;</span>Nuwig leónkak atsutnai,  </div><div class='q'>tuja tikich kuntin yukagtin aidaukesh  </div><div class='q'>nunak makichkish adijkachagtinai.  </div><div class='q'>Tuja Tuke Pujuu uwemtikjamu aidauk nunú jinta nuni waketjagtinai.   </div><div class='q'> <span class="verse" id="V10">10&#160;</span>Tuke Pujuu uwemtikjamu aidauk shiig aneas kantamkiag  </div><div class='q'>Jerusalén utsanawagtinai.  </div><div class='q'>Nunikag tuké shiig aneasag batsamsagtinai.  </div><div class='q'>Ditaig ima shiig aneamua duke atinai.  </div><div class='q'>Nuadui wake besemjak atsutnai,  </div><div class='q'>tuja najaimamushkam atsutnai.   </div><ul class='tnav'>
<li><a href='index.htm'>Isaías</a></li>
<li><a href='ISA33.htm'>&lt;</a></li>
<li><a href='ISA.htm'>35</a></li>
<li><a href='ISA40.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
