<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Proverbios 1</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/PRO01.htm" />
</head>
<body>
<ul class='tnav'>
<li><a href='index.htm'>Proverbios</a></li>
<li><a href='PSA150.htm'>&lt;</a></li>
<li><a href='PRO.htm'>1</a></li>
<li><a href='PRO03.htm'>&gt;</a></li>
</ul>
<div class="main">
 <div class='mt2'>Pujutan wakannumiajai pachis jintiamu  </div><div class='mt'>Proverbios   
</div><div class='ms'>Yama nagkamchaku agagbau  </div><div class='chapterlabel' id="V0"> 1</div><div class='mr'>(1.1-7)  </div><div class='s'>Chicham pegkeg yachametai jintinkagtamu </div> <div class='p'> <span class="verse" id="V1">1&#160;</span>Juju ainawai apu Salomón, Davita uchiji, Israel aents aidaun apuji aajakua nunú tibau.   </div><div class='m'> <span class="verse" id="V2">2&#160;</span>Juna tiuwa nunak:  </div><div class='b'> &#160; </div> <div class='q'>Niina aentsji Israel wegantu aidau  </div><div class='q'>yacha shiig anentaimkau atinme,  </div><div class='q'>nuninak dekas chicham pegkeg aina  </div><div class='q'>nuna dekau atinme.   </div><div class='q'> <span class="verse" id="V3">3&#160;</span>Nuninak jintiamu antuka jutan,  </div><div class='q'>wainak chichashtan, shiig takatan,  </div><div class='q'>imagnisa emetmamja pujutan,   </div><div class='q'> <span class="verse" id="V4">4&#160;</span>tuja datsauch imanis jintiag  </div><div class='q'>anentaimchau aidaun  </div><div class='q'>jintintua wajiu aneaku emak,  </div><div class='q'>shiig anentaimsa eseja pujutan unuinagtatus agajui.   </div><div class='q'> <span class="verse" id="V5">5&#160;</span>Aents yacha shiig anentaimkauwa duka  </div><div class='q'>juju jintiamua nunak shiig antawai,  </div><div class='q'>nunik nuni kuashat unuimatan  </div><div class='q'>shiig anentaimtajai juwawai.   </div><div class='q'> <span class="verse" id="V6">6&#160;</span>Wagki niig aents yacha  </div><div class='q'>shiig anentaimkau aidau  </div><div class='q'>tuja dita apachji augmattsamu,  </div><div class='q'>etsegbaun, tuja adivinanza  </div><div class='q'>jintiamu aidaun aatus  </div><div class='q'>antuka unuimagtag tau asa.   </div><div class='q'> <span class="verse" id="V7">7&#160;</span>Yachameta duka Tuke Pujuu  </div><div class='q'>eme anentsa umigbauwa nuwi nagkamnawai.  </div><div class='q'>Tuja aents pegkegchau aidauk  </div><div class='q'>unuimat pegkeg jintiamua nunak dakitawai.   </div><div class='s'>Datsa aidau chichagbau </div> <div class='q'> <span class="verse" id="V8">8&#160;</span>Uchuchih,  </div><div class='q'>amina apa chichame antugkata,  </div><div class='q'>tuja amina duku jintinjabaush  </div><div class='q'>kajimatki idaisaipa.   </div><div class='q'> <span class="verse" id="V9">9&#160;</span>Nii jintinjabauwa duka  </div><div class='q'>amina nugkutaijum pegkeg nugkuaju,  </div><div class='q'>tuja atsejutai corona atsejaku  </div><div class='q'>amainaitam nujai betekai.   </div><div class='q'> <span class="verse" id="V10">10&#160;</span>Uchuchih,  </div><div class='q'>aents pegkegchau aidau  </div><div class='q'>tsanupagtag tuinakuish antugkaipa.   </div><div class='q'> <span class="verse" id="V11">11&#160;</span>Tuja dita tujamiajaintaih:  </div><div class='q'>“Juwi taata nunikamin  </div><div class='q'>jutijai ijunja tuke aneasa  </div><div class='q'>ii wakegamu umiktasa  </div><div class='q'>aents utugchatji atsugbau  </div><div class='q'>nagkaebaukesh maami,   </div><div class='q'> <span class="verse" id="V12">12&#160;</span>dutikaku aents shiig anentaimkau  </div><div class='q'>aina dushakam dutiksaik maami.  </div><div class='q'>Dutikawaja nugka tai initak yutua ukukiagmi.   </div><div class='q'> <span class="verse" id="V13">13&#160;</span>Dutika waji aidau yajuaka  </div><div class='q'>wiakchameawagmi.  </div><div class='q'>¡Nuniaku iina jenig  </div><div class='q'>waji kasamkamu aidau  </div><div class='q'>yajuaka aimkagmi!   </div><div class='q'> <span class="verse" id="V14">14&#160;</span>Nuadui taata nunikamin  </div><div class='q'>kasamkattag nunú akandaika  </div><div class='q'>yajuakmi”, tujamainakuish,   </div><div class='q'> <span class="verse" id="V15">15&#160;</span>¡amek uchuchi ditajaig wepa!  </div><div class='q'>Tuja dita pegkegchaun  </div><div class='q'>takaina duka amek tupanjata.   </div><div class='q'> <span class="verse" id="V16">16&#160;</span>Wagki ditak pegkegchaun  </div><div class='q'>takastatus waugtuinawai;  </div><div class='q'>¡Aentsun maatasashkam waugtuinawai!   </div><div class='b'> &#160; </div> <div class='q'> <span class="verse" id="V17">17&#160;</span>Pishak achiktasa,  </div><div class='q'>pan wainmain apujtusmak,  </div><div class='q'>pishakak nuna wainu asa  </div><div class='q'>duka nagkaemamaitsui.   </div><div class='q'> <span class="verse" id="V18">18&#160;</span>Tujash nunú aents aidauk  </div><div class='q'>dita jamainnak dekainayatak  </div><div class='q'>pempeentumakiag umigmamainawai.   </div><div class='q'> <span class="verse" id="V19">19&#160;</span>Nuadui aents magkagtin aina  </div><div class='q'>duka wiakuch wetajai tukama,  </div><div class='q'>dita pegkegchau takamtin  </div><div class='q'>¡ditashkam dutiksaik maam ainawai!   </div><div class='s'>Unuimat Apajuínmaya jukitajum tusa ipaamamu </div> <div class='q'> <span class="verse" id="V20">20&#160;</span>Unuimatak antugtuktinme tusa  </div><div class='q'>jinta aidaunum untsumainawai.   </div><div class='q'> <span class="verse" id="V21">21&#160;</span>Unuimata duka yaakta waitijin,  </div><div class='q'>tuja tuwig ima senchi aents aidaush  </div><div class='q'>tuwawa nuwi aatus untsumainak:   </div><div class='b'> &#160; </div> <div class='q'> <span class="verse" id="V22">22&#160;</span>“Datsauch imanis jintiag  </div><div class='q'>anentaimchau aidauwah,  </div><div class='q'>atumesh ¿wajutiya dushikagtutash,  </div><div class='q'>kajegkagtutash idaisattagme?  </div><div class='q'>Tuja unuimat dakitajum dusha  </div><div class='q'>¿wajutiya idaisattagme?  </div><div class='q'>¿Wajutiya unuimagtatjume?   </div><div class='q'> <span class="verse" id="V23">23&#160;</span>Wi tajim nunú antuktajum,  </div><div class='q'>nuniakjumin wi atumnak  </div><div class='q'>mina wakanjun amastatjime,  </div><div class='q'>dutikakun mina anentaimtajun  </div><div class='q'>dekamtikattajime.   </div><div class='q'> <span class="verse" id="V24">24&#160;</span>Wi atumnak untsuajime,  </div><div class='q'>tuja wi ipaajime kaunatajum tusan,  </div><div class='q'>tujash atumek mina antugtutak dakitagme.   </div><div class='q'> <span class="verse" id="V25">25&#160;</span>Nuniau asajum, mina chichamjuk  </div><div class='q'>kajimatkijum idaisaugme,  </div><div class='q'>tuja wi atumin jintinbau  </div><div class='q'>antuka unuimatchakam dakitagme.   </div><div class='q'> <span class="verse" id="V26">26&#160;</span>¡Nuadui wishakam  </div><div class='q'>atum waitiakjuminish,  </div><div class='q'>tuja sapigmakjuminish  </div><div class='q'>ayatak dushittajai!   </div><div class='q'> <span class="verse" id="V27">27&#160;</span>Tuja sapigmamu, waitut,  </div><div class='q'>wake besemag pujamu,  </div><div class='q'>waugkamin anentaibau aatus,  </div><div class='q'>dase wainchijai betek  </div><div class='q'>iyaak nugká ayaunak  </div><div class='q'>ashí tsaiyama imanik minitjamkui,   </div><div class='q'> <span class="verse" id="V28">28&#160;</span>waitiakjum untsugkugminish,  </div><div class='q'>wika aikchatnaitjime.  </div><div class='q'>Egatkugmesh waitkashtinaitjume,  </div><div class='q'>untsugkugmesh ayam achattagme.   </div><div class='q'> <span class="verse" id="V29">29&#160;</span>Wagki atumek unuimat  </div><div class='q'>pegkeja duka dakitau asajum,  </div><div class='q'>Apajuí umigtashkam dakitagme.   </div><div class='q'> <span class="verse" id="V30">30&#160;</span>Nuniau asajum, mina chichameg  </div><div class='q'>antuka jutak dakitagme,  </div><div class='q'>tuja wi atumin nunikaigpajum  </div><div class='q'>tusan tajim dushakam dakitagme.   </div><div class='q'> <span class="verse" id="V31">31&#160;</span>¡Nuadui atumek nunú umiakjum waittsattagme!  </div><div class='q'>¡Tuja atum wakegamu  </div><div class='q'>taka takakuajum pimpiktatjume!   </div><div class='q'> <span class="verse" id="V32">32&#160;</span>Aents shiig emetug  </div><div class='q'>anentaimkachu aina nunak  </div><div class='q'>nii dekachbaujiya duke pempeentuki maawai.  </div><div class='q'>Tuja aents pegkegchau aina nunak  </div><div class='q'>nii wakejus pegkegchaun taka duke  </div><div class='q'>pempeentuki maawai.   </div><div class='q'> <span class="verse" id="V33">33&#160;</span>Untsu mina chichamjun umigtauk  </div><div class='q'>makichkish ishamkagtutsuk  </div><div class='q'>agkan shiig pujustinai.”   </div><ul class='tnav'>
<li><a href='index.htm'>Proverbios</a></li>
<li><a href='PSA150.htm'>&lt;</a></li>
<li><a href='PRO.htm'>1</a></li>
<li><a href='PRO03.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
