<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Lucas 20</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/LUK20.htm" />
</head>
<body>
<ul class='tnav'>
<li><a href='index.htm'>Lucas</a></li>
<li><a href='LUK19.htm'>&lt;</a></li>
<li><a href='LUK.htm'>20</a></li>
<li><a href='LUK21.htm'>&gt;</a></li>
</ul>
<div class="main">
 
<div class='chapterlabel' id="V0"> 20</div><div class='s'>Sacerdote apuji aidau Jesusan iniasagbau </div> <div class='r'>(Mt. 21.23-27; Mr. 11.27-33)  </div><div class='p'> <span class="verse" id="V1">1&#160;</span>Jesús jega Apajuí ememattainum aents aidaun jintintak nuigtú yamajam chichaman etsejak pujai, sacerdote apuji aidau, maestro chicham umiktinun jintinkagtin, tikich judío apuji aidaujai utsanawajui.   <span class="verse" id="V2">2&#160;</span>Nunikag: ¿Aminash ya jintinkagtuata tusash awetamae? ¿Yana chichamenia jusha juniame? tuidau.   </div><div class='p'> <span class="verse" id="V3">3&#160;</span>Tama Jesús ayaak:  </div><div class='p'>—Wishakam iniastajime, aigkatajum:   <span class="verse" id="V4">4&#160;</span>¿Yaa Juagnash yamijatjata tusash awemauwaita, Apajuik awemauwait, atsa aents aidauk awemauwait? tau.   </div><div class='p'> <span class="verse" id="V5">5&#160;</span>Tama ditak pempeentunikiag chichainak: “Juagnak Apajuí awemauwai tajinish, ‘¿Tujash wagka dekaskeapi tichau ainagme?’ tujamtata jama.   <span class="verse" id="V6">6&#160;</span>Tuja aents awemauwai tajinchakam, ashí aents aidauk Juagnak profetayai tuidau asag kayai tukugmag mantamain ainawai”, tuidau.   <span class="verse" id="V7">7&#160;</span>Tusag:  </div><div class='p'>—Dekatsji, yatsu Juagnash yamijatjata tusash awemauwait, tuidau.   <span class="verse" id="V8">8&#160;</span>Tiagtai Jesús ayaak:  </div><div class='p'>—Wishakam tichattajime yana chichamenia jutikaja nunak, tiuwai.   </div><div class='s'>Takau pegkegchau aidau pachisa tibau </div> <div class='r'>(Mt. 21.33-46; Mr. 12.1-12)  </div><div class='p'> <span class="verse" id="V9">9&#160;</span>Junashkam Jesús aents aidaun jintintak augmatbaun pachis nagkama tau: “Makichik aents ajajin uvan ajakui, dutika ujumak aents takau aidaun ukujak, weuwai dukap tsawan asa taatatus.   <span class="verse" id="V10">10&#160;</span>Nunik uva juut jegamtai, makichik inaken awemauwai takau batsatbaunum, nui jegamtai uva neje jukbaun niinun susatnume dutikam itagtuati tusa, nunik jegattaman takau aina nu suwimawag sutsuk wainak awagkiajui.   <span class="verse" id="V11">11&#160;</span>Dutikawagmatai tikich inaken awemauwai, tujash nunashkam suwimawag pegkegchaun chichagkag wainak awagkiajui.   <span class="verse" id="V12">12&#160;</span>Nuna dutikawagmatai kampatuma juna tikich inaken awemauwai, dutikamun ajanum takaina nu senchi suwimá, upu upujú awajsag jiikí awemajui.   </div><div class='p'> <span class="verse" id="V13">13&#160;</span>“Dutikawagmatai uva ajagtina nu anentaimas: ‘¿Utugkatjaki? tusa, dekas mina uchig anetaijua juna awematjai, dutika ai nuna wainkag ajantus diischajaintash’ tiuwai.   <span class="verse" id="V14">14&#160;</span>Tujash takau aina nu uchi minittaman wainkag: ‘Auwai ju aja juna jukitnuk, dekas maa ajapami, dutika juka iinu emami’, tuidau.   <span class="verse" id="V15">15&#160;</span>Tusag achiká jukiag uva aja ukumtikiag maawajui.  </div><div class='p'>“¿Nunash ajagtina dusha utugmainai tajume?   <span class="verse" id="V16">16&#160;</span>Dekas ajagtina nu tajakug takau aina nunak kajegká utsak, uva ajakbauwa nunak tikich aents aidaun susa idaimainai”.  </div><div class='p'>Nuna Jesús tutai antukag:  </div><div class='p'>—¡Duka tuke dutikamak achatnaitji! tuidau.   </div><div class='p'> <span class="verse" id="V17">17&#160;</span>Tiagtai Jesús ditan esetug diisá:  </div><div class='p'>—¿Tujash wajina pachisaya agagbauwa nuwish:  </div><div class='q'>“Kayá ekenag jegamin aidau, kaya pegkegchauwai tusag dakitjajua nunú, yamai dekas jegá ichichkatin kaya apujtutia iman wajasé”, tawa?   </div><div class='m'> <span class="verse" id="V18">18&#160;</span>Nunú kaya nui iyauk tsainkatnai, untsu kaya aentsnum iyakug yuku ematnai, tau.   </div><div class='p'> <span class="verse" id="V19">19&#160;</span>Nuna Jesús augmattai, sacerdote apuji aidau, maestro chicham umiktinun jintinkagtin aidaujai achikta tuidau. Nuninayatak aents aidaun ishamaidau.   </div><div class='s'>Kuichik akikmamu pachisa tibau </div> <div class='r'>(Mt. 22.15-22; Mr. 12.13-17)  </div><div class='p'> <span class="verse" id="V20">20&#160;</span>Nuninak aents aidaun, iish pegkeja nu dekatasa wakegainaji tusajum dekajuatajum tusag awemajui, dutika Jesús wajintig timatai achiká gobernador inama nui sujukmi tusag.   <span class="verse" id="V21">21&#160;</span>Tiajam Jesusan iniinak:  </div><div class='p'>—Maestroh, jutiik dekainaji ame tame duka nuigtú jintinkagtam dushakam dekas jintinkagtame; nuigtush aents shiig awajkata tabaunum dutikasme, amek dekaskenum Apajuí jintiya nu pachisam jintinkagtame.   <span class="verse" id="V22">22&#160;</span>Nuniau asamin amina iniagme: ¿Jutiish Cesarash akimainkaih atsa akimainchaukaih? tuidau.   </div><div class='p'> <span class="verse" id="V23">23&#160;</span>Tujash Jesusak pegkegchau anentaimainamujin dekaju asa:  </div><div class='p'>—¿Wagka pegkegchau anentaiyaish tujutjume?   <span class="verse" id="V24">24&#160;</span>Iwaintugkakjua makichik kuichik. ¿Yana niimegaita jusha, yana daaji agagbauwaita?  </div><div class='p'>Tama:  </div><div class='p'>—Cesardauwai tuidau.   <span class="verse" id="V25">25&#160;</span>Tiagtai Jesús ayaak:  </div><div class='p'>—Cesardauwa duka, César susatajum, Apajuinua dushakam Apajuik susatajum, tiuwai.   </div><div class='p'> <span class="verse" id="V26">26&#160;</span>Nuna ashí aents antuinamunum timatai, tsanumjumainchau dekapjaju. Nunikag nu tu aikam anentai jegagchag, itatjaju.   </div><div class='s'>Jakau nantagtin pachisa iniimsamu </div> <div class='r'>(Mt. 22.23-33; Mr. 12.18-27)  </div><div class='p'> <span class="verse" id="V27">27&#160;</span>Juna tusa machik aig, ujumak saduceo aidau, jakauk nantagchagtin ainawai tinu asag, Jesusan iniinak:   </div><div class='p'> <span class="verse" id="V28">28&#160;</span>—Maestroh, Moisés papí agag ukugtamkiuwa nui: “Aents nuwan juki uchin akiitsuk jakamtaig, ni yachintin nuwan juki uchin akiimainai, dutika yachí uchijiya nunin emamainai”, tawai.   <span class="verse" id="V29">29&#160;</span>Tuja nuniamunum, siete yachigbau aajakajui, nuanuiya nagkamchak iwai nuwenauwai, tujash uchinak akiitsuk jakauwai.   <span class="verse" id="V30">30&#160;</span>Nunikmatai tikich yachi jukishkam, uchinak akiitsuk jakauwai.   <span class="verse" id="V31">31&#160;</span>Tuja kampatuma nu jukiish, uchinak akiitsuk jakauwai, nuni nuninakua siete aajakajua duka, uchinak akiitsuk jinawajui.   <span class="verse" id="V32">32&#160;</span>Nunikagmatai dui pujus nuwashkam jakauwai.   <span class="verse" id="V33">33&#160;</span>Siete aajakajua duka ashí nunak nuwatjaju aina duish ¿dekas yana nuweg atinaita atak nantainamunmash? tuidau.   </div><div class='p'> <span class="verse" id="V34">34&#160;</span>Tusa tiagtai Jesús ayaak:  </div><div class='p'>—Ju nugka juig aishmag aidauk nuwenainawai, nuwa aidaushkam aishinainawai,   <span class="verse" id="V35">35&#160;</span>tujash uwemkaju aidau jakau nantajag tuke pujustin aina nuig, makichkish nuwenbauk atsutnai,   <span class="verse" id="V36">36&#160;</span>jatanash jakachagtinai. Ditak angeljai betek agtinai nuigtú Apajuí uchijí agtinai nantakiaju asag.   <span class="verse" id="V37">37&#160;</span>Jakau aidau nantajagtina nunak Moisés dekamtijamui zarza kegamunum, Apu Apajuí chichaak: “Witjai Abraham, Isaac, Jacob aina nuna Apajuijinuk”, tiuwa dui.   <span class="verse" id="V38">38&#160;</span>Wagki ¡Apajuik jakau aina nuna Apajuijichui, nigka iwaaku aidaun Apajuijiyai! Apajuí diismak jakau aidaush iwaaku batsatainawai.   </div><div class='p'> <span class="verse" id="V39">39&#160;</span>Aatus timatai maestro chicham umiktinun jintinkagtin aidau:  </div><div class='p'>—Maestroh shiig tiume, tuidau.   </div><div class='p'> <span class="verse" id="V40">40&#160;</span>Nuna timatai ataktuk iniaschajui.   </div><div class='s'>Cristush yana uchijigkita tibau </div> <div class='r'>(Mt. 22.41-46; Mr. 12.35-37)  </div><div class='p'> <span class="verse" id="V41">41&#160;</span>Nuniagtai Jesús ditan iniinak:  </div><div class='p'>—¿Wajuk asamtaiya Cristuk Davita uchijiyai tuinawa?   <span class="verse" id="V42">42&#160;</span>Tujash David nigki Salmosnum agak:  </div><div class='q'>“Apu mina Apujun chichajak, ekeemsata mina untsujui;   </div><div class='q'> <span class="verse" id="V43">43&#160;</span>nunikamin wi amina shiwajum aidaunak,  </div><div class='q'>amina dawemin ikautkatjame”, tiuwai.   </div><div class='m'> <span class="verse" id="V44">44&#160;</span>David Apug tawa nuniaish ¿wajuk asaya Davita uchijish amainaita? tau.   </div><div class='s'>Jesús escriba aidau pegkegchauji pachisa tibau </div> <div class='r'>(Mt. 23.1-36; Mr. 12.38-40; Lc. 11.37-54)  </div><div class='p'> <span class="verse" id="V45">45&#160;</span>Ashí aents antuinamunum jintintaiji aidaun chichajak:   <span class="verse" id="V46">46&#160;</span>“Maestro chicham umiktinun jintinkagtin aina nujaig kuitamamkatajum, ditak nugkutai esagman nugkujag yujainak, plazanum igkuntuinakush eme anenjus kumpamjitnume tusag wakejin ainawai, nuninak jega ijuntainum nuniachkush yuamunum wainakush aents eme anentsá ekeemsati tibaunum ekeemsagtatus wakejin ainawai.   <span class="verse" id="V47">47&#160;</span>Nuwa waje aidau jeenash atankiag, tsanumainak Apajuin au aujuinakua ukú yujau aina nunin aigpajum. Nunú aidau imá senchi suwimkan jukiagtin ainawai”.   </div><ul class='tnav'>
<li><a href='index.htm'>Lucas</a></li>
<li><a href='LUK19.htm'>&lt;</a></li>
<li><a href='LUK.htm'>20</a></li>
<li><a href='LUK21.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
