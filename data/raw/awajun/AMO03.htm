<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Amós 3</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/AMO03.htm" />
</head>
<body>
<ul class='tnav'>
<li><a href='index.htm'>Amós</a></li>
<li><a href='AMO02.htm'>&lt;</a></li>
<li><a href='AMO.htm'>3</a></li>
<li><a href='AMO04.htm'>&gt;</a></li>
</ul>
<div class="main">
 
<div class='chapterlabel' id="V0"> 3</div><div class='s'>Profetan takatji </div> <div class='p'> <span class="verse" id="V1">1&#160;</span>Israel aents aidauwah, atum Egipto nugkanum batsamsajum waitu batsatutigmin Tuke Pujuu jiipag agkanmitkagmawa nuna chichame antuktajum:   </div><div class='b'> &#160; </div> <div class='q'> <span class="verse" id="V2">2&#160;</span>“Ashí nugkanum aentsuk ayaig,  </div><div class='q'>ima atumnak etegkauwaitjime.  </div><div class='q'>Dutikamuitkujum pegkegchau takamsau asajum,  </div><div class='q'>nunú umiakjum diwimkagtukbau akikmamaina numamtuk  </div><div class='q'>suwimak jukittajume.   </div><div class='b'> &#160; </div> <div class='q'> <span class="verse" id="V3">3&#160;</span>“Jimag aents tsanigka wekaga nunak,  </div><div class='q'>mai antugdayas wekagu asa aniawai.   </div><div class='q'> <span class="verse" id="V4">4&#160;</span>León shinakug, kuntinjin maa akasmatak shinawai,  </div><div class='q'>tuja leónka uchiji waanum shinakug,  </div><div class='q'>kuntinjin mau asa akasmatak shinawai.   </div><div class='q'> <span class="verse" id="V5">5&#160;</span>Pishak nemak pujakug,  </div><div class='q'>nemaktinji detua ukukbaunum nemawai.  </div><div class='q'>Kuntin achiktasa dakamtika ukukbau  </div><div class='q'>tsekea nunak achika aniawai.   </div><div class='q'> <span class="verse" id="V6">6&#160;</span>Trompeta yaaktanum shidaun antuinakug,  </div><div class='q'>aents aidauk pampainawai.  </div><div class='q'>Utugchat yaaktanum nagkaema duka  </div><div class='q'>Tuke Pujuu nunikti tibau asa nuniawai.   </div><div class='q'> <span class="verse" id="V7">7&#160;</span>Tuke Pujuu niina aentsji profeta aidaun  </div><div class='q'>dekamtiktsukek nii wakegamu ataish,  </div><div class='q'>nigkik makichkish dutikatsui.   </div><div class='q'> <span class="verse" id="V8">8&#160;</span>León shinaun antuinakug,  </div><div class='q'>ashí ishamainak kujain ainawai.  </div><div class='q'>Tuja Tuke Pujuu profetan chichakti tamak  </div><div class='q'>niina daajin chichamainai”, tawai Apajuí.   </div><div class='s'>Yaakat Samaria tsayam atin </div> <div class='q'> <span class="verse" id="V9">9&#160;</span>Ashdotan apuji aidau batsatbaunum,  </div><div class='q'>Egipto apuji aidau batsatbaunum  </div><div class='q'>chicham etsegkujum:  </div><div class='q'>“Samaria mujaji aina nuwi kaunatajum”,  </div><div class='q'>tusajum ijumjatajum,  </div><div class='q'>nuwi ijunas Samaria nugkanum  </div><div class='q'>magkagtuinamu pegkegchau takainamujai  </div><div class='q'>pachimnaga awa nuna wainkatnume.   </div><div class='q'> <span class="verse" id="V10">10&#160;</span>Tuke Pujuu chichaak:  </div><div class='q'>“Samarianmaya aidauk shiijak takainatsui,  </div><div class='q'>aents aidaun mainak wajiji yajutkamu aidaun  </div><div class='q'>dita pujusa inamtaijin ijumag batsamtawai.”   </div><div class='q'> <span class="verse" id="V11">11&#160;</span>Nuadui Tuke Pujuu chichaak:  </div><div class='q'>“Shiwag aidau yaakat Samarian jetektatus tenteawagtatui,  </div><div class='q'>dutika jetekag kaya jegamkamu aidaunak tsaikag,  </div><div class='q'>apu pujusa inamtaijin waji ayaunak  </div><div class='q'>ashí yajuakagtatui”, tawai.   </div><div class='q'> <span class="verse" id="V12">12&#160;</span>Tuja junashkam Tuke Pujuu chichaak:  </div><div class='q'>“Uwija kuitamin uwigji yujam ayamjuktatus  </div><div class='q'>maanitkush ayatak jimag nawe ampigbaun  </div><div class='q'>nuniachkush kuishi ampigbaunakesh,  </div><div class='q'>juwama numamtuk  </div><div class='q'>atum samarianmaya aidautijum  </div><div class='q'>Damasconmaya jáanch pegkeg ainkajum  </div><div class='q'>kaji batsatjum duka  </div><div class='q'>pisakjum piipich jukijum pisagtatjume.”   </div><div class='q'> <span class="verse" id="V13">13&#160;</span>Nuadui Tuke Pujuu ashí senchigtina nunú ataktu chichaak:  </div><div class='q'>“Antuktajum atum aidautijum,  </div><div class='q'>nunikjum Jacob wegantu aidau  </div><div class='q'>suwimkan jukiagtata nunú pachisjum etsegkatajum.   </div><div class='q'> <span class="verse" id="V14">14&#160;</span>Wika dita pegkegchau takamsamujin  </div><div class='q'>suwimkan susagtatjai,  </div><div class='q'>dutikakun Betelnum dita apajuímtaijin emematuinak  </div><div class='q'>altar najankamu ayá nunak ashí tsaiktatjai,  </div><div class='q'>dutika ai nugká batsamsattawai.   </div><div class='q'> <span class="verse" id="V15">15&#160;</span>Wiakchan jee aidau, tsetsek tepeamtai kanutai,  </div><div class='q'>jega pegkeg umikbau aina nunak,  </div><div class='q'>esattin kanutai aina nujai tsaiktatjai.  </div><div class='q'>Tuja jega marfil jegamkamu aina nunashkam tsaiktatjai,  </div><div class='q'>tuja jega apu pujusag inamaina nunashkam  </div><div class='q'>ashí tsaiktatjai”, tawai Tuke Pujuu.   </div><ul class='tnav'>
<li><a href='index.htm'>Amós</a></li>
<li><a href='AMO02.htm'>&lt;</a></li>
<li><a href='AMO.htm'>3</a></li>
<li><a href='AMO04.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
