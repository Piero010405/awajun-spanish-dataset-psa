<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Gálatas 4</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/GAL04.htm" />
</head>
<body>
<ul class='tnav'>
<li><a href='index.htm'>Gálatas</a></li>
<li><a href='GAL03.htm'>&lt;</a></li>
<li><a href='GAL.htm'>4</a></li>
<li><a href='GAL05.htm'>&gt;</a></li>
</ul>
<div class="main">
 
<div class='chapterlabel' id="V0"> 4</div><div class='p'> <span class="verse" id="V1">1-2&#160;</span>Juna titag tajime: Aents uchigtina nu wi jataik mina wajiignak mina uchig jukitin atí tabauwa nu tsakatuch akug inaka nujai betekak pujawai, dekaskenmag ashí wají aina duka niinu aig; nunin asamtai aents uchin kuitama nu niinu atina nunash kuitamjin ainawai apají tsawan mamiktugbauwa nu jegatí tusa.   <span class="verse" id="V3">3&#160;</span>Nunisag jutiinash nagkaetamui, yaunchkek judío aidautish Cristo dekachu asaja uchijai betek, ju nugkanmaya unuimatjamu aina nu umiktasa achikbau inaku waitkamaina imatikam aajakuitji.   <span class="verse" id="V4">4&#160;</span>Tujash Apajuí tsawan mamikiamujiya nu uminkamtai niina Uchijin awemauwai, dutikam makichik nuwanum akiinauwai, nunik chicham umiktina nuna umiak pujusui;   <span class="verse" id="V5">5&#160;</span>chicham umiaku batsatutin agkanmitkagma Apajuí uchijí etamkata tujamu asa.   <span class="verse" id="V6">6&#160;</span>Nuadui niina uchijí waigkú asajin Apajuí iina anentain niina uchijí Wakaniya nuna sujamsauwai, nunú ichachtamkui: ¡Mina Apajú! tuinaji.   <span class="verse" id="V7">7&#160;</span>Nunin asamtai amek inaku waitkataig atsume, Apajuí uchijiyaitme, nunin asam Cristo nemagbaunum Apajuí sujamsatna nu ameshkam jukitnaitme.   </div><div class='s'>Pablo Cristo nemajuidau puyatjusa anentaimtamu </div> <div class='p'> <span class="verse" id="V8">8&#160;</span>Atumek yaunchkek Apajuí dekachu asagmek, apajuimtai dekaskechu aina nunú umijujakuitjume.   <span class="verse" id="V9">9&#160;</span>Tujash yamaik atumek Apajuí dekaugme, nunisag Apajuí atumnash dekagmainawai, nunin aish, ¿wajukeakjumea atumesh kakaakchau senchigtuchu aina dusha ataktú waketjukjum umigkujum waittsatasagmesh wakegagme?   <span class="verse" id="V10">10&#160;</span>Atumek Moisés agagbaunum tsawan, nantu, mijan aina nuna pachis tibauwa nu, jutsu Apajuin shiig awagmatai tusa umiktasajum fiestamjume.   <span class="verse" id="V11">11&#160;</span>Nuniakjumin puyatajai wi atumin imatika jintintuauwaitjim nunak wainkanuap takasja tusan.   </div><div class='p'> <span class="verse" id="V12">12&#160;</span>Yatsug aidauh, wi wajukauwaitag nuniktajum tusan segajime, wisha atum wajukeajum ankauwaitjai Chichaman umiakun pujusan. Nunak atum pegkegchau awajtuku asagmin tatsujime.   <span class="verse" id="V13">13&#160;</span>Atumek dekagme, wi yama nagkamchakun yamajam chichaman ujayajim nunak jaayatkun wekaesan ujayajime,   <span class="verse" id="V14">14&#160;</span>Nunú jata mina iyashjui ajutujakua nunú atumnak shiig antumainchau awajtabianume, nuniakuish dakitjuja idaitutsuk, ángel nuniachkush Cristo Jesús taamtai kuitamainaitjum imatijusjum kuitamjukuitjume.   <span class="verse" id="V15">15&#160;</span>¿Nunú imanika shiig aneejakú ainajum dusha utugkaugme? wagki atum nuniyujum nuna tajime, jiish ukuintaiyaitkuig jiim ukuinkajum sujumain awatuyujume.   <span class="verse" id="V16">16&#160;</span>¿Wi atumin dekaskea nuna ujakuitjim duiká atumi shiwajum wajasag?   </div><div class='p'> <span class="verse" id="V17">17&#160;</span>Nunú aents atumin senchi puyatjutpaina duka pegkeg anentaiyai nuninatsui. Ditak wakegainawai jutiiní datumtamag, dita iina puyatjutpaktinme tusag.   <span class="verse" id="V18">18&#160;</span>Dekas tikich puyatjamua duka pegkejai, tujash pegkeg anentaiyai; nuna nuninuk tuke nuninuk amainai, wi atumjai pujuttag dui nunitsuk.   </div><div class='p'> <span class="verse" id="V19">19&#160;</span>Mina uchig aidauh, wika nuwa uchin najaimak waitama imanikan ataktú atumiin waitiajai, atumesh Cristua imanuk atinme tabaunum.   <span class="verse" id="V20">20&#160;</span>Wakegajai, utugkanuk yamaiya juik atumiin taan tikichin yapajian ausajim tusan. Utugkajimek tusan kuashat anentaimtajime.   </div><div class='s'>Agar Sarajai augmatbau </div> <div class='p'> <span class="verse" id="V21">21&#160;</span>Chicham umiktina nu umiktasajum wakegautijum yamai tujuttajum: ¿Atumek antukchaukaitjum chicham umiktina nui juna tawa duka?   <span class="verse" id="V22">22&#160;</span>Nu agagbaunmag, Abrahamak jimag uchijí ajujakui tawai, makichik uchijiya nu inakenia aajakui, tuja tikich uchijiya duka dekas niina nuwe inakchauwa nuiya aajakui.   <span class="verse" id="V23">23&#160;</span>Inaka nuwi akiinauwa duka aenstí akiinainag nunisag akiinauwai. Untsu agkanta nuwi akiinauwa duka, Apajuí anagkuauwa nu uminbaunum akiinauwai.   <span class="verse" id="V24">24&#160;</span>Juka atak nuniktin aajakua nuna iwainawai jimag nuwa aina juka, jimag chicham apakbau aajakua nuna iwainawai: makichkia duka muja sinainumia minawai, duka Agar niina uchijí inak agtin akiinkau aajakajua nuna dukujiyai.   <span class="verse" id="V25">25&#160;</span>Tuja Agarak iwainawai muja Sinaí Arabia nugkanum yamai Jerusalén awa nuwi uchijí aidau batsamas chicham umiktajum tibauwa nuna umiktatus waituinak batsata nuna.   <span class="verse" id="V26">26&#160;</span>Tujash Jerusalén nayaimpinmayaya nunak Sara agkanta nu iwainawai, nuna uchijí aidautik jutii ainaji dekas Apajuí uchijí aidautik.   <span class="verse" id="V27">27&#160;</span>Chicham agagbauwa nuwishkam:  </div><div class='q'>“Nuwa uchin uchigmachuh,  </div><div class='q'>shiig aneasta,  </div><div class='q'>uchijum atsugtamu asamtai.  </div><div class='q'>Shiig aneakum untsumkata,  </div><div class='q'>amek uchi uchigmaku  </div><div class='q'>najaimatash dekapsachu asam.  </div><div class='q'>Nuwa idaisamu aina nunú  </div><div class='q'>imá kuashat uchigtin agtinai,  </div><div class='q'>nuwa aishintin aidaun nagkaesau”, tawai.   </div><div class='p'> <span class="verse" id="V28">28&#160;</span>Aatus asamtai yatsug aidauh, Apajuí Abrahaman Isaacan anagkuamu akiinauwa numamtuk atumesh akiinau asajum, Apajuí uchijí ainagme.   <span class="verse" id="V29">29&#160;</span>Tujash yaunchuk Abraham Sarajai wakegau asamtai, Agarai uchi akiinauwai. Tuja Wakan akiinati tima Isaac Sarai akiinauwa nuna, Agarai akiinauwa nu kajejujakua numamtuk, yamaishkam chicham umiktajum tibaun umiina nu, Jesucristun dekaskeapi tuina nuna kajejuinawai.   <span class="verse" id="V30">30&#160;</span>Tujash ¿wajintua Agagbaunmash? Nuwig: “Nuwa inataiya duka uchijijai jiiktá, wagki inataiya nuna uchijig, nuwa agkanta nuna uchijí jukiti tibauwa nunak jumaitsui”, tawai.   <span class="verse" id="V31">31&#160;</span>Nunin asamtai yatsug aidauh, jutiik inaku waitkataiya nuna uchijí ainatsji, agkanta nuna uchijí ainaji.   </div><ul class='tnav'>
<li><a href='index.htm'>Gálatas</a></li>
<li><a href='GAL03.htm'>&lt;</a></li>
<li><a href='GAL.htm'>4</a></li>
<li><a href='GAL05.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
