<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Job 1</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JOB01.htm" />
</head>
<body>
<ul class='tnav'>
<li><a href='index.htm'>Job</a></li>
<li><a href='NEH09.htm'>&lt;</a></li>
<li><a href='JOB.htm'>1</a></li>
<li><a href='JOB02.htm'>&gt;</a></li>
</ul>
<div class="main">
 <div class='mt'>Job   
</div><div class='ms'>Job pachisa yama nagkamchaku agagbau  </div><div class='chapterlabel' id="V0"> 1</div><div class='mr'>(1—2)  </div><div class='s'>Job waittsamu </div> <div class='p'> <span class="verse" id="V1">1&#160;</span>Makichik aents aajakui Job daagtin, pegkejam, utugchatji atsuju, Apajuí inake, pegkegchaun takasaig tusa kuitamamin aajakui. Niig Us nugkanum pujujakui.   <span class="verse" id="V2">2&#160;</span>Jopa uchijig aajakui siete aishmag, kampatum nuwa.   <span class="verse" id="V3">3&#160;</span>Niina tagkuji aidauk: siete mil uwig, tres mil camello, mil buey, nuigtu quinientos burro nuwa aidau aatus aajakui. Nuigtushkam niina inake aidaush kuashat ajujakui. Etsa minitainmanini tikich aents batsamajakua nuna nagkaesau nii ima wiakuch aajakui.   </div><div class='p'> <span class="verse" id="V4">4&#160;</span>Niina uchiji aidauk maki makichik tsawantan etegkawag yujumka umikag yuwinak jiistamajaku ainawai. Nuna jiistamainak dita umayi kampatum aajakua nuna tuké ipajaku ainawai.   <span class="verse" id="V5">5&#160;</span>Nuna ashí uminkagmatai Job anentaimas, namputchawame mina uchig aidau Apajuín pegkegchaun takagsachajeash tusa, niina uchiji aidaun untsuka ijumag, kashikmas nantaki dita tudauji tsagkugnagtinun kuntinu maa nuna nejen ashí apeak Apajuín emematujakui.   </div><div class='p'> <span class="verse" id="V6">6&#160;</span>Makichik tsawantai Apajuí aentsji ángel aidau Tuke Pujuuwai jegantagtin ainai, iwanchakam Apajuíyai jegantui.   <span class="verse" id="V7">7&#160;</span>Nunikmatai Tuke Pujuu niina iniak:  </div><div class='p'>“¿Tuwiyamea miname?” tama iwanch ayaak:  </div><div class='p'>“Ashí tikich nugkanum wekagun minajai”, tiuwai.   <span class="verse" id="V8">8&#160;</span>Tutai Tuke Pujuu ayaak:  </div><div class='p'>“¿Mina inakeg Job ima minak umigtinuwe dusha wainkachmakum? Aents ashí nugkanmaya aidaujai ijumja diyamash, niig ima minak umigtak, wi wakegamunak takak, pegkegchaun takatsuk pujuuwe imanuk makichkish tikichik atsawai”, tiuwai.   </div><div class='p'> <span class="verse" id="V9">9&#160;</span>Tusa tutai iwanch Tuke Pujuun ayaak:  </div><div class='p'>“Tujash amina umigtama nunak tikima wainkag umigtamtsui.   <span class="verse" id="V10">10&#160;</span>Niina, tuja niina nuwe, niina uchiji aina nuna, niina wajiji aidaujai waitkasainum tusam tuke kuitamjame. Tuja niina takatjinish ame kuashat ikauntame. Nuadui au nugkanmak tikich aidaun nagkaesau nii ima tagkugtinai.   <span class="verse" id="V11">11&#160;</span>Tujash diik niinu aina nunú atankikiah, dutikamak aminak pegkegchaun chichagtamkattawai”, tiuwai.   <span class="verse" id="V12">12&#160;</span>Tusa tutai Tuke Pujuu iwanchin ayaak:  </div><div class='p'>“Dekas tame. Niina wajiji aina duka ame itugkatag tame dutikata. Tujash nigka makichkish antigkaipa”, tiuwai. Tusa tima, iwanchik Tuke Pujuujai chichaak pujau jiinki Job pujamunum weuwai.   </div><div class='p'> <span class="verse" id="V13">13&#160;</span>Makichik tsawantai Jopan uchiji aidau, nawanji aidaujai niina uchiji iwai aajakua nuna jeen yujumka umikag ijunag yuwinak jiistamainak batsatai,   <span class="verse" id="V14">14&#160;</span>makichik aents tupi tupikakua Jopa jeen taa niina chichajak:  </div><div class='p'>“Mina kumpag aidaujai baka nugkan pukuakui batsatjin, burro nuwa aidau ii pujamunum tikiju dupan yuwak ijunmae.   <span class="verse" id="V15">15&#160;</span>Nuniamunum pachiachbau arabianmaya sabeo aents aidau kaunawag, ashí juju tagku aidaun kasamak yajumainak, mina kumpag aidaun kuchiyai ijuag kajegmae. Dutikainakui ima wiki tupikakin uwemjan taajai amina ujaktasan”, tau.   <span class="verse" id="V16">16&#160;</span>Tusa eke etsejak wajaig, tikich inak tupikaki taa chichaak:  </div><div class='p'>“Chaajip iyaak uwija kuitamin aidaun uwigjai ijiname. Dutikamtai ima wiki uwemjan amina ujaktasan tupikaki taajai”, tau.   <span class="verse" id="V17">17&#160;</span>Tusa eke etsejak wajaig, kampatuma nunú tupikaki taa chichaak:  </div><div class='p'>“Caldeo aents aidau kuashat kaunawag jetepakag depetamak, camello aidaun yajumainak, tagku kuitamin aidaunak kuchiyai iju kajegkagmae”, tau.   <span class="verse" id="V18">18&#160;</span>Tusa eke etsejak wajaig, tikich tupikaki taa chichaak:  </div><div class='p'>“Amina uchijum aidau nawanjum aidaujai uchijum iwai jeen yujumka umikag yuwatatus batsatai,   <span class="verse" id="V19">19&#160;</span>pachiachbau dase uwegshunmaya dasentak jegan umpui kupik ajuak, amina uchijum aidaunak ashí ijiname. Dutikamtai ima wiki uwemjan amina ujaktasan minajai”, tau.   </div><div class='p'> <span class="verse" id="V20">20&#160;</span>Nuna antuk, Job wajaki wake besemag dekapeak, jáanchjin japiki ichigka, awamajui pinuin. Nunik Apajuín emematak tikishmag pujus tsuntsuma nijayin nugka antig pujusui.   <span class="verse" id="V21">21&#160;</span>Nunik pujus chichaak:  </div><div class='q'>“Juju nugka juwi akiinkunuk wajigtuchu akinawaitag,  </div><div class='q'>nunisnuk jaknushkam  </div><div class='q'>wajiigtuchu jakattajai.  </div><div class='q'>Tuke Pujuu mina ashí sujusua nunú  </div><div class='q'>nigki ashí jujutkine.  </div><div class='q'>¡Nuadui ima Tuke Pujuu  </div><div class='q'>pegkegma nuna ememattajai!” tiuwai.   </div><div class='p'> <span class="verse" id="V22">22&#160;</span>Aatus imaanik waitiakush, makichkish pegkegchaunak takamsachui, nuigtush Apajuínash pegkegchaunak chichagkachui.   </div><ul class='tnav'>
<li><a href='index.htm'>Job</a></li>
<li><a href='NEH09.htm'>&lt;</a></li>
<li><a href='JOB.htm'>1</a></li>
<li><a href='JOB02.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
