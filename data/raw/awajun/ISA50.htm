<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Isaías 50</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ISA50.htm" />
</head>
<body>
<ul class='tnav'>
<li><a href='index.htm'>Isaías</a></li>
<li><a href='ISA49.htm'>&lt;</a></li>
<li><a href='ISA.htm'>50</a></li>
<li><a href='ISA52.htm'>&gt;</a></li>
</ul>
<div class="main">
 
<div class='chapterlabel' id="V0"> 50</div><div class='p'> <span class="verse" id="V1">1-3&#160;</span>Nuigtushkam Tuke Pujuu chichaak:  </div><div class='b'> &#160; </div> <div class='q'>“Israel aents aidauwah,  </div><div class='q'>wika atumin egaknush wainkachmaijime.  </div><div class='q'>Untsukmaijime, tujash aigkashmaijume.  </div><div class='q'>Wika atumnak pachitskek idaisachuitjime;  </div><div class='q'>tuja mina diwig akikmaktinun kuichkin jukitag tusankesh  </div><div class='q'>wainka inaku waitkatai atinme tusanuk sujukchabiajime.  </div><div class='q'>Wika atumi tudaugmin idaisabiajime.  </div><div class='q'>Tujash atum waitu batsatjum nuna  </div><div class='q'>jiiki uwemtikmainuk mina senchijuk ajutui.  </div><div class='q'>Aents patayi jakamtai, jáanch bukusean nugkuwama  </div><div class='q'>numamtuk nayaimpinak wi bukuseayai dukukan idaijai.  </div><div class='q'>Tuja nayants, nuigtu namak aina nunú kuyuatag takug  </div><div class='q'>wi nunikti tusan machikiuch tamawaitak kuyumainai.  </div><div class='q'>Nunik yumi buku wajasmatai,  </div><div class='q'>namak aidau jinaa kaukti tusa nunak nunimainai”, tiuwai.   </div><div class='b'> &#160; </div> <div class='q'> <span class="verse" id="V4">4&#160;</span>Tuke Pujuu, apu, minak aents pimpiki  </div><div class='q'>batsatun jintintua anentain ichichtugti tusa unuitugmae.  </div><div class='q'>Tuja aents chichaman antuk betek umiauk  </div><div class='q'>jintintayama duwi minak Apajuí kashi kashinig  </div><div class='q'>tuké kashikmas inaantawai,  </div><div class='q'>niina chichamen antuk unuimagti tujutu asa.   </div><div class='q'> <span class="verse" id="V5">5&#160;</span>Tuke Pujuu, apu, minak chichama umin ati tusa  </div><div class='q'>jintinjuauwai.  </div><div class='q'>Nuadui wika niina intimjuknuk umigtsukek idaisachmaijai.   </div><div class='q'> <span class="verse" id="V6">6&#160;</span>Mina tuntupjui asutuinakuish,  </div><div class='q'>asutuatnume tusan idaisabiajai,  </div><div class='q'>susujun uwegtuinakuish, idaisabiajai.  </div><div class='q'>Dushiktuinak yapijui usuktuinakuish,  </div><div class='q'>yapignak ejakchabiajai.   </div><div class='q'> <span class="verse" id="V7">7&#160;</span>Tuke Pujuu, apua nunuwai mina yainta duka,  </div><div class='q'>nuadui pegkegchaun chichagtuina nunak  </div><div class='q'>wika najaimatsjai.  </div><div class='q'>Nuadui wika kaya múun umuchmainchawama iman  </div><div class='q'>wajasan pujuyajai,  </div><div class='q'>nuadui wika wainka inatsamak achattajai.   </div><div class='q'> <span class="verse" id="V8">8&#160;</span>Mina ayamjutna duka wijai pujawai.  </div><div class='q'>Tuja ¿wi pegkegchau takamsamujun etsegtugmainush yaita?  </div><div class='q'>¡Nuna dekau akuig, apu chichaman epegkin  </div><div class='q'>pegkeg puja nuwi wemi!  </div><div class='q'>Wi pegkegchau takamsamun dekau akug nuwi tantati.  </div><div class='q'>¡Nunik mina igkuntua tujutti!   </div><div class='q'> <span class="verse" id="V9">9&#160;</span>Tuke Pujuu, apu, minak kuitamjawai,  </div><div class='q'>mina achijuk suwimka sujumainuk makichkish atsawai.  </div><div class='q'>Mina shiwag aina duka jáanch mamuk yuwam  </div><div class='q'>megkagama numamtuk megkaejagtinai.   </div><ul class='tnav'>
<li><a href='index.htm'>Isaías</a></li>
<li><a href='ISA49.htm'>&lt;</a></li>
<li><a href='ISA.htm'>50</a></li>
<li><a href='ISA52.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
