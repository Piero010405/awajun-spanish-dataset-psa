<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Romanos 9</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ROM09.htm" />
</head>
<body>
<ul class='tnav'>
<li><a href='index.htm'>Romanos</a></li>
<li><a href='ROM08.htm'>&lt;</a></li>
<li><a href='ROM.htm'>9</a></li>
<li><a href='ROM10.htm'>&gt;</a></li>
</ul>
<div class="main">
 
<div class='chapterlabel' id="V0"> 9</div><div class='s'>Apajuí Israel mina aentsug atí tusa etegkamu </div> <div class='p'> <span class="verse" id="V1">1&#160;</span>Cristun dekaskeapi tinu asan waitjutsuk dekas tajai, Wakaní Pegkeji mina anentaimtija dushakam dutiksag tujutu asamtai duka dekaskeapi tau asan,   <span class="verse" id="V2">2&#160;</span>shiig kuashat wake besemag dekapeakun anentaijun tuke idagmasnuké ajai.   <span class="verse" id="V3">3&#160;</span>Nunimainaitkuig wi Cristui kanakan suwimkan jukitjai tumain dekapeajai, aaja nuniamash mina yatsug aidaush wait anentam amainaitkuig.   <span class="verse" id="V4">4&#160;</span>Ditak Israel aajakua nunú weantu asag Apajuí etegkamu ainawai, dutikau asa Apajuí niina imanjiya nuna iwaintukajui, ditajai Apajuik chichaman apakui, chicham umiktinun Moisés agajua nunashkam susauwai, wajuk emematjiti tusa wakegawa nunashkam shiig ujakajui, aikasag kuashat yaigtinaitjime tusa anagkuauwai.   <span class="verse" id="V5">5&#160;</span>Ditashkam ii muunji Apajuí etegkamu jutii uyujtamkatin aajakajua nu weantuk ainawai. Nunú ii muunji aajakajua nuwi Jesucristuk egkemak aentsmaga akiinauwai. ¡Cristui ashí wají aina nuna diyauk, niiyai Apajuik, nigki tuke ememattai atí! Aatus atí.   </div><div class='p'> <span class="verse" id="V6">6&#160;</span>Apajuí tibauwa duka mina pataag dekaskeapi tuinachu asamtai umintsuk juwaktin asagkesh aniatsui, wagki ashí Israel weantu ainag nuiyatik ashí betek etegjachbau ainag dui,   <span class="verse" id="V7">7&#160;</span>nunisag ashí Abraham weantu aina nuiya aidautik, ashí betekak Abrahama uchijig ainatsji, wagki juna Apajuí Abrahaman chichajak: “Ame weantu aidauk Isaac akiiamua nuiya agtinai”, tiuwai.   <span class="verse" id="V8">8&#160;</span>Jui dekainaji, ayatak Abraham weantu ainag duikik Apajuí uchijí tama amaitsug duka, Apajuí anagtabauwa nuna dekaskeapi tuina nunú dekas Abraham weantu ainawai.   <span class="verse" id="V9">9&#160;</span>Apajuí Abrahaman anagkuak tiuwa duka juuwai: “Tikich mijantin ataktú tajuattajam dui, Sara uchijí ajittawai”.   </div><div class='p'> <span class="verse" id="V10">10&#160;</span>Jushakam anentaimtustajum, iina muunji Isaac aajakua duke aajakui Rebeca jimagma uchigmakbau aajakajua nuna apají,   <span class="verse" id="V11">11&#160;</span>tujash uchik eke akiinainatsaig, pegkegnash pegkegchaunash takainatsaig, Apajuí wajuk dutikatasaya anentaimtus etegkauwaita duka nunisag atí tau asa takasbaujinak diigtsuk,   <span class="verse" id="V12">12&#160;</span>Apajuí Rebecan tiuwai: “Iwaiya nunú ekeuwa nuna umigkatnai”, tusa.   <span class="verse" id="V13">13&#160;</span>Dutiksag agagbaunmash: “Jacopan aneakun, Esaunak dakitajai”, tawai.   </div><div class='p'> <span class="verse" id="V14">14&#160;</span>Juna taja juka Apajuí pegkegchau takaakuap aniawa tumaitsui, nigka makichkish pegkegchaunak takachui.   <span class="verse" id="V15">15&#160;</span>Apajuí Moisesan chichajak: “Wika, wi wakegamujun wait anenjatnaitjai”, tiuwai.   <span class="verse" id="V16">16&#160;</span>Nunin asa, aents etegtuati tusa wakegaidau asamtaigkish, nuniachkush niina shiig awajkatatus senchi kakanmamu asamtaigkish etegkeatsui; Apajuik nigki nagkami ni aents wait anenjata tabaujiya nuna wait anentawai.   <span class="verse" id="V17">17&#160;</span>Nunin asamtai Apajuí chichame agagbauwa nuwi Faraogkan chichajak: “Wi aminak apu emamjame, aminí mina senchijun iwainakmatai ashí aents nugkanmaya aidaush mina dekajuatnume tabaunum”, tibau awai.   <span class="verse" id="V18">18&#160;</span>Nuadui Apajuik ni wakegamun wait anentawai, tuja aents intimkiti tusa wakegakush dutiksag intimtikawai.   </div><div class='s'>Apajuik judío aents aidaun tuja judiochu aents aidaunash wait anentawai </div> <div class='p'> <span class="verse" id="V19">19&#160;</span>Tujash atum tujutmainaitjume, nunin aish: “¿Wagka Apajuish aents aidaunash pegkegchau aniagme tumainaita, Apajuí wakegak dutika nuna makichik aentskesh aikawaipa tumainush atsa aniaish?”   <span class="verse" id="V20">20&#160;</span>Nunin tautigmin tajime: “¿Amesh ya iman asamea Apajuish wagka aikame tumainaitme?” ¿Ichinak najanamush, najankagta nuna pempeentukish: “Wagka juní najatuaume”, tumainkaih?   <span class="verse" id="V21">21&#160;</span>Aents duwen takauwa duka, ni wakegamujin diisá najanmainai, nunú duwea duik amamuk fiestatin takastinun najanak, tikichnak ichinak ashí atsumamunum takastinun najanmainai.   </div><div class='p'> <span class="verse" id="V22">22&#160;</span>Nunin asa Apajuishkam ni kajeamujin senchijiya nujai iwainakta tau asa shiig senchi emamkes katsunjauwai, nunú aidauk suwimkan juinak megkaetanum wegagtina nuna.   <span class="verse" id="V23">23&#160;</span>Nunisag jutiin wait anenjamjauwa nunash iwainmamkauwai, nunú aidautik Apajuí yaunchuk nagkamas emtikak niina imanji tuke atina nuwi pujustinme tusa etegjamu ainaji.   <span class="verse" id="V24">24&#160;</span>Dutikamu aina nuiyag jutii ainaji. Tujash imá judiotikek ainatsji, atum judiochu aidautigmesh ainagme.   <span class="verse" id="V25">25&#160;</span>Juna pachis yaunchuk Apajuí tiuwa nuna, profeta Oseas agagbaunum:  </div><div class='q'>“Yaunchkesh mina aentsjuchu aajakú aidaunash: ‘Mina aentsjuitme’ titinaitjai,  </div><div class='q'>duikish aneeshtaijua nuna: ‘Mina anetaijú’ titinaitjai”, tawai.   </div><div class='m'> <span class="verse" id="V26">26&#160;</span>“Nuanuig junashkam tawai:  </div><div class='q'>‘Atumek mina aentsjuchu ainagme’, tiuwa nu nugkanmag batsatunak makichik tsawantai:  </div><div class='q'>‘Atumek, Apajuí tuke pujuuwa nuna uchijí ainawai’ tama atinaitjume”, tiuwai.   </div><div class='m'> <span class="verse" id="V27">27&#160;</span>Nuigtushkam Isaías Israel aidaun pachis: “Israelan uchijí weantu aidauti shiig kuashat nayantsa kaamatkajiya ibau ainakuishkam, ayatak wajumketi ayamjuka uwemtikjamu agtinaitji,   <span class="verse" id="V28">28&#160;</span>wagki Apajuik, ni tibaujiya nunak wamak ashí nugkanum umiktatui”, tiuwai.   <span class="verse" id="V29">29&#160;</span>Nunak Isaías yaunchuk agagbauwa nuwish:  </div><div class='q'>“Apajuí ashí senchigtina nu,  </div><div class='q'>iina muunji aajakua nuna wait anenjachuitkuig,  </div><div class='q'>nu weantu aidautik yamaikiuchia juik Sodomanmaya aentsun,  </div><div class='q'>Gomorranmaya aents aidaujai ijinauwa numamtuk awajam amainaitji”,  </div><div class='q'>tawai.   </div><div class='s'>Apajuí dutikamua nuwi dekaskeapi tuidaun Apajuik pegkeg ainagme tawai </div> <div class='p'> <span class="verse" id="V30">30&#160;</span>Nuna tajim nuanuish ¿wajinmainaita? Judiochu aina duka Apajuí eemtin pegkeg atasag kakanmamchayatak, Apajuí dutikamujiya nuwi dekaskeapi tuidau asag pegkeg diyam asajui.   <span class="verse" id="V31">31&#160;</span>Tujash Israel aina duka, chicham umiktina nuna umiinak Apajuiyai pegkeg wantinkagtatus kakanmamainakush igkugchajui.   <span class="verse" id="V32">32&#160;</span>¿Tujash wagka nunash nunikajuita? Nunak Apajuiyai dekaskeapi tutsuk dita takasbaujiya nujai Apajuí eemtin pegkeg diyam atag tukamag nunikajui. Nunidau asag kaya tukuumaina numamtuk wajakajui.   <span class="verse" id="V33">33&#160;</span>Nuna pachis Apajuí chichame agagbauwa nui:  </div><div class='q'>“Wi Siognum<a href="#FN1" class="notemark">*<span class="popup">“Siognum” tawa duka: 1. Jega Apajuí ememattai Jerusalén aajakua nuna tawai. 2. Yaakat Jerusalegkan pachisashkam tawai.</span></a> apusattajai makichik kaya muuntan.  </div><div class='q'>Nunú kaya nunak kuashat aents tukumak iyajagtinai.  </div><div class='q'>Tujash niiní dekaskeapi tauk,  </div><div class='q'>makichkish wainkag juwakchatnai”, tawai.   </div><ul class='tnav'>
<li><a href='index.htm'>Romanos</a></li>
<li><a href='ROM08.htm'>&lt;</a></li>
<li><a href='ROM.htm'>9</a></li>
<li><a href='ROM10.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V33">9:33</a>
<span class="ft">“Siognum” tawa duka: 1. Jega Apajuí ememattai Jerusalén aajakua nuna tawai. 2. Yaakat Jerusalegkan pachisashkam tawai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
