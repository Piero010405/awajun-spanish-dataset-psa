<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Marcos 10</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/MRK10.htm" />
</head>
<body>
<ul class='tnav'>
<li><a href='index.htm'>Marcos</a></li>
<li><a href='MRK09.htm'>&lt;</a></li>
<li><a href='MRK.htm'>10</a></li>
<li><a href='MRK11.htm'>&gt;</a></li>
</ul>
<div class="main">
 
<div class='chapterlabel' id="V0"> 10</div><div class='s'>Jesús nuwak idaimaitsui tibau </div> <div class='r'>(Mt. 19.1-12; Lc. 16.18)  </div><div class='p'> <span class="verse" id="V1">1&#160;</span>Jesús Capernaumnumia jiinki Judea nugkanum jegaa, Jordagka amain katigkú. Nunikmatai aents aidau ataktú tuwagkajam jintinkagtutan nagkabau, ni tuke jintinkagtina dutiksag.   <span class="verse" id="V2">2&#160;</span>Nuniai ujumak fariseo aidau Jesusan jegaantaju, wajintig tusa dekapsagtatus, nuwennush nuwenash idaimainashit tusag.   <span class="verse" id="V3">3&#160;</span>Tama ni ayaak:  </div><div class='p'>—¿Moisesash wajukatajum tujabiajuita?   </div><div class='p'> <span class="verse" id="V4">4&#160;</span>Tama dita aiinak:  </div><div class='p'>—Moisesak papí nuwa idaiku najantai umikjum nuwemek idaisatajum tujabiuwai, tuidau.   </div><div class='p'> <span class="verse" id="V5">5&#160;</span>Tiagtai Jesús chichaak:  </div><div class='p'>—Moisesak atum antumtikmainchau ainajum dui nu umiktinnak agajui.   <span class="verse" id="V6">6&#160;</span>Tujash yama nagkamchaku najanbaunmag Apajuik aishmagkun nuwajai najanauwai.   <span class="verse" id="V7">7&#160;</span>Dutikamu asag aishmag nuwenkug apajin, dukujin ukuak niina nuwejaig ijunmainai,   <span class="verse" id="V8">8&#160;</span>nuniak nuwejai makichik iyash wegawai. Nunin asa jimagchauwai, makichki.   <span class="verse" id="V9">9&#160;</span>Nuadui aatus Apajuí dutikamua nunak aentsuk datupaumainchau ainawai, tiuwai.   </div><div class='p'> <span class="verse" id="V10">10&#160;</span>Nunik jegá jegawag jintintaiji aidau nuna pachisag Jesusan inidau.   <span class="verse" id="V11">11&#160;</span>Tusá iniam:  </div><div class='p'>—Makichik aentskesh nuwen idaiyas tikich nuwajai nuwenkug, jeteken ekajeak nunimainai,   <span class="verse" id="V12">12&#160;</span>nunisag nuwashkam aishin idaiyas tikich aentsnum nemakug, ekagmawai, tiuwai.   </div><div class='s'>Jesús uchi ikautkamu </div> <div class='r'>(Mt. 19.13-15; Lc. 18.15-17)  </div><div class='p'> <span class="verse" id="V13">13&#160;</span>Ujumak uchi aidaun Jesusan ikautuawajui, uwejin antinjukti tusag. Dutikiagtai ni jintintaiji aidau, uchin ikaunmaina nuna jiyaidau.   <span class="verse" id="V14">14&#160;</span>Dutikiagtatman Jesús wainak kajek chichajak:  </div><div class='p'>Idaisatajum, uchi aidauk minai minitnume, utujiakaigpajum, wagki Apajuí inama duka jujú uchi aina junin aina nudauwai, tiuwai.   <span class="verse" id="V15">15&#160;</span>Dekas tajime: Aents aidau, uchi mina anentaimjutuina imanis anentaimjutuinachuk, Apajuí inamak amain ainatsui, tiuwai.   </div><div class='p'> <span class="verse" id="V16">16&#160;</span>Tusa Jesús uchi aidaunak minaaki juki, makí makichik uwejin buuknum achiak Apajuí pujutnum yumigtamsatnume, tiuwai.   </div><div class='s'>Datsauch wiyakuch Jesusan iniasbau </div> <div class='r'>(Mt. 19.16-26; Lc. 18.18-27)  </div><div class='p'> <span class="verse" id="V17">17&#160;</span>Jesús wetatus jiinai, makichik tupikaki tajuntau, nunik niina eemtin tikishmatug iniak: —Maestro pegkejah, ¿wajina dutikmainaitja pujut tuke atina nuna jukitasanush?, tau.   </div><div class='p'> <span class="verse" id="V18">18&#160;</span>Tama Jesús ayaak: —¿Wagka pegkejá tujutme? Makichkish pegkejak atsawai, imá makichik Apajuiya duke pegkejak.   <span class="verse" id="V19">19&#160;</span>Chicham umiktin aina nu dekame: “Tsanijinawaipa, magkagtuawaipa, kasamkaipa, wainkamek tsanumkagtujaipa, wainka tsanujá jujukipa, apa dukujai eme anentsam diistá” tawa nu, tau.   </div><div class='p'> <span class="verse" id="V20">20&#160;</span>Tama ni ayaak:  </div><div class='p'>—Maestroh, wika ashí nunak datsauch asanuk umikuitjai, tiuwai.   </div><div class='p'> <span class="verse" id="V21">21&#160;</span>Tutai Jesús wait anenmain diisui, nunik chichajak:  </div><div class='p'>—Makichik umimain ajutjame: wetá, nunikam ashí amina ajutjamaina duka sujukam ujunauch aina nu susata. Nu dutikawamin nayaimpinum wajiigmik ajutjamtinai. Nu dutika ukuakum waitiakmesh atsanjam nemagtukta, tiuwai.   </div><div class='p'> <span class="verse" id="V22">22&#160;</span>Nu tama junik dekapjauwai, nunik wake besek weuwai shiig wiyakuch asa.   </div><div class='p'> <span class="verse" id="V23">23&#160;</span>Jesús ayampá ashí niimas jintintaiji aidaun chichajak:  </div><div class='p'>—Shiig utugchatai wiyakuch aidau Apajuí inamtaijin wayata tabauk.   </div><div class='p'> <span class="verse" id="V24">24&#160;</span>Nuna tutai jintintaiji aidauk puyatkaju. Nuniagtai Jesús ataktú chichaak:  </div><div class='p'>—Uchig aidauh, shiig utugchatai Apajuí inamtaijin wayata tabauk.   <span class="verse" id="V25">25&#160;</span>Camellok aujá jiinish waigkag yupichu nagkaemamainai, tujash wiyakuch Apajuí inamtaijin wayata tabauk utugchatai, tau.   </div><div class='p'> <span class="verse" id="V26">26&#160;</span>Nuna antukag, nuní nagkaemas puyatkag, pempeentunisag iniininak:  </div><div class='p'>—¿Yaki tujash uwemjaush amainaita?, tuidau.   </div><div class='p'> <span class="verse" id="V27">27&#160;</span>Tiagtai Jesús ditan diis chichajak:  </div><div class='p'>—Aents diismak dutikmaitsui, tujash Apajuiyaig nuninchauwai, wagki Apajuik ashí wají aina nunak dutikmainai.   </div><div class='s'>Mina nemagtuidauk ditanu ukukbaujin nagkaesau jukiagtinai tibau </div> <div class='r'>(Mt. 19.27-30; Lc. 18.28-30)  </div><div class='p'> <span class="verse" id="V28">28&#160;</span>Pedro nagkama Jesusan chichajak:  </div><div class='p'>—Nijah, Jutiik ashí iinu aina duka ukuinaku, ame nemagkauwaitji, tau.   </div><div class='p'> <span class="verse" id="V29">29&#160;</span>Tutai Jesús ayaak:  </div><div class='p'>—Dekas tajime, makichik aentskesh mina nemagtak nuigtú yamajam chichaman etsejak jeen, yachi aidaun, umayí aidaun, dukujin, apajin, uchijí aidaun, nugke aidaunash ukukiu aidauk,   <span class="verse" id="V30">30&#160;</span>yamai puja duish ciegka inagkeas jee aidaun, yachi aidaun, umayí aidaun, dukují aidaun, uchijí aidaun, nugke aidaun ukukbau aidaun inagkeas jukiagtinai waittsau ainakush, nunik atak atina nuish, pujut tuke atina nuna jukiagtinai.   <span class="verse" id="V31">31&#160;</span>Tujash kuashat aents dekatkau atatus wakegaina nu ukunum juwakagtinai. Untsu iman atan anentaimtumachu aina nu dekatkauk agtinai.   </div><div class='s'>Kampatuma juna Jesús ni mantamnatnuji etsegkamu </div> <div class='r'>(Mt. 20.17-19; Lc. 18.31-34)  </div><div class='p'> <span class="verse" id="V32">32&#160;</span>Jerusalén wakatasa wegamunum, Jesusak eemak wegai ni jintintaiji aidauk puyatuidau nuniai tikich aidauk ishamaidau. Nuniagtai ataktú niina jintintaiji doce aina nuna yajuak akanki, niinash wají nagkaikittawa nu pachisa ujatan nagkabau.   <span class="verse" id="V33">33&#160;</span>Nuniak: “Yamai Jerusalén wakatasa wegag juik Aentsmaga akiinauwa nuna achikag sacerdote apuji aidau nuigtú maestro chicham umiktinun jintinkagtin aidaunum sujukagtatui; dutikam dita mantamnati tusag judiochu aidaunum sujukagtatui.   <span class="verse" id="V34">34&#160;</span>Dutikawagmatai dushi dushikinakua, usu usukinak, asuttanash asut awa awajainakua maawagtatui, tujash kampatum tsawanta jui nantaktatui”, tiuwai.   </div><div class='s'>Juan, Jacobojai Jesusan segagbau </div> <div class='r'>(Mt. 20.20-28)  </div><div class='p'> <span class="verse" id="V35">35&#160;</span>Zebedeo uchijí aidau Jacobo Juagjai, Jesusan jegaantag:  </div><div class='p'>—Maestroh, ii segamtatag nuna wait aneas umigkagtukti tusa wakegaji, tuidau.   </div><div class='p'> <span class="verse" id="V36">36&#160;</span>Tiagtai ni iniak:  </div><div class='p'>—¿Wajina dutikati tusagmea wakegagme?, tau.   </div><div class='p'> <span class="verse" id="V37">37&#160;</span>Tutai dita aiinak:  </div><div class='p'>—Jutii jimajaitag nunuti ame inamtaijum imana nui, makichkia nu untsugmin ekenkum, tikichia nu menajui ekeemsatin atajum tukagtita, tuidau.   </div><div class='p'> <span class="verse" id="V38">38&#160;</span>Tiagtai Jesús ayaak:  </div><div class='p'>—Atumek mina segatjum duka dekatsjume. ¿Atumesh wi waittsattag imaanikjumesh waitmainuk ainajum nuigtush wi jakattag nunisjumkek jamain ainajum?, tau.   </div><div class='p'> <span class="verse" id="V39">39&#160;</span>Tama dita chichainak:  </div><div class='p'>—Ehé, nunimainaitji, tuidau.  </div><div class='p'>Tiagtai Jesús ditan chichajak:  </div><div class='p'>—Dekaskenmag wi waittsattag nunisjumek atumesh waittsatin ainagme, wi jakattag nunisjumek jakatin ainagme,   <span class="verse" id="V40">40&#160;</span>tujash mina untsujui, mina menajui ekeemsatin atajum tusanuk tumaitsujime. Duka ya aidau ekeemsatnuji umigkamuita nudau ainawai.   </div><div class='p'> <span class="verse" id="V41">41&#160;</span>Nu tabaun tikich diez jintintaiji aina nu antukag, Juagkan Jacobojai kajegkajui.   <span class="verse" id="V42">42&#160;</span>Nuniagtai Jesús ditan untsuká chichajak:  </div><div class='p'>—Atumek dekagme, aents ju nugka juiya aentsun apuji aidauk aentsnak ditanua nunin emak inainawai, tuja nunú apu aina nuna aentsji aidaushkam aentsnak dita wakegamun inainawai.   <span class="verse" id="V43">43&#160;</span>Tujash atum ainajum anuiyag nuninuk amaitsui; dekas apu atatus wakegauk atum ainajum anuiyag tikich aina nuna umijin amainai.   <span class="verse" id="V44">44&#160;</span>Atum ainajum anuiya dekatkau atatus wakegauk, tikichi inake amainai.   <span class="verse" id="V45">45&#160;</span>Wagki Aentsmaga akiinauwa duka umigtuktinme tusag taachui, tikich aidaun yaigtatus tauwai, ni mantamna kuashat aentsun uwemtikata tau asa, tiuwai.   </div><div class='s'>Wainmachu Bartimeo wainmakbau </div> <div class='r'>(Mt. 20.29-34; Lc. 18.35-43)  </div><div class='p'> <span class="verse" id="V46">46&#160;</span>Jericó jegawajui; nunik nuiya jiinki Jesusak ni jintintaiji aidaujai nuigtú kuashat aents aidaujai ashinai, wainmachu Bartimeo daagtin Timeo uchijí jintá yantam ekeemas, kuichkin segamak eketu.   <span class="verse" id="V47">47&#160;</span>Nuniau Jesús nazaretnumia nagkaemawai tabaun antuk, untsumtan nagkamau, nuniak:  </div><div class='p'>—¡Jesusah Davita uchijiyah, wait anenjugta! wajau.   </div><div class='p'> <span class="verse" id="V48">48&#160;</span>Imattai kuashat aents itatkati tusag jiyaidau; tujash nigka nuní senchi untsumak:  </div><div class='p'>—¡Davita uchijiyah, minash wait anenjugta! wajau.   </div><div class='p'> <span class="verse" id="V49">49&#160;</span>Imattai Jesuschakam wajantú, nunik chichaak:  </div><div class='p'>—Untsuktajum, tau.  </div><div class='p'>Tutai wainmachun untsuinak:  </div><div class='p'>—Shiig aneasta, untsugmawai wajaktá, tuidau.   </div><div class='p'> <span class="verse" id="V50">50&#160;</span>Tama niishkam tseke wajakí jaanchjinak nagkimá ukuak Jesús wajamunum jegantui.   <span class="verse" id="V51">51&#160;</span>Nunikmatai Jesús iniak:  </div><div class='p'>—¿Minash utugtukti tusamea wakegame?, tau.  </div><div class='p'>Tama wainmachu ayaak:  </div><div class='p'>—Maestroh wainmaktasan wakegajai, tau.   </div><div class='p'> <span class="verse" id="V52">52&#160;</span>Tutai Jesús:  </div><div class='p'>—Wetá, ame dekaskeapi tabaugmin tsagajume, tiuwai.  </div><div class='p'>Tusá tamawaik wainmakui, nunik Jesús wetai niishkam weuwai.   </div><ul class='tnav'>
<li><a href='index.htm'>Marcos</a></li>
<li><a href='MRK09.htm'>&lt;</a></li>
<li><a href='MRK.htm'>10</a></li>
<li><a href='MRK11.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
