<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Génesis 24</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/GEN24.htm" />
</head>
<body>
<ul class='tnav'>
<li><a href='index.htm'>Génesis</a></li>
<li><a href='GEN23.htm'>&lt;</a></li>
<li><a href='GEN.htm'>24</a></li>
<li><a href='GEN25.htm'>&gt;</a></li>
</ul>
<div class="main">
 
<div class='chapterlabel' id="V0"> 24</div><div class='s'>Abraham niina inaken Isaaka nuwe atin egatkata tusa awemamu </div> <div class='p'> <span class="verse" id="V1">1&#160;</span>Abrahamak shiig múuntuch wajasui. Tuke Pujuu niinak ashí pegkegnum yainkui.   <span class="verse" id="V2">2&#160;</span>Makichik tsawantai Abraham niina inake chichintan, ashí niina wajiji aidaunash kuitamin atinaitme tusa tibaun untsuka chichajak:  </div><div class='p'>“Amina uwejum mina bakuju wakentin yununkata, wagki ame chicham umiktinjum dekaskenum tujuttin asam,   <span class="verse" id="V3">3&#160;</span>nunikam Tuke Pujuu Apajuí nayaimpinum nugkanmashkam inamna nunú antugtamai, ame chicham umiakum mina uchig canaágnum wi pujag juwiya nuwan nuwatkai tusam kuitamkatnujum pachisam tujutta.   <span class="verse" id="V4">4&#160;</span>Juwiya nuwak egattsuk, mina nugkajui weme mina pataajuiya Isaaka nuwe atin egatkata”, tiuwai.   </div><div class='p'> <span class="verse" id="V5">5&#160;</span>Tusa tama niina inake ayaak:  </div><div class='p'>“Ayu, tujash nuwa wijai minitan dakitakuish ¿wisha utugmainaitja? ¿Amina uchigmin jukinuap ame pujaum ukukiuwaitam nuwi eman nuweattaja?” tau.   </div><div class='p'> <span class="verse" id="V6">6&#160;</span>Tama Abraham ayaak:  </div><div class='p'>“¡Atsah, mina uchijuk awi jukimek emaipa!   <span class="verse" id="V7">7&#160;</span>Tuke Pujuu Apajuí nayaimpinmayaya nunú mina pataju nugkeen mina apaju jeen pujai jiijak, mina, tuja mina uchijun uchiji wegantu agtina nunú batsamsatnun susatjai tusa juju nugkan anagtuauwa nunú Apajuí niina aentsjin nayaimpinmayan emtikak awemattawai. Nuadui mina uchijun nuwe atinuk nii yaimpasmatai juki itaattame.   <span class="verse" id="V8">8&#160;</span>Untsu nuwa amijai minitan dakitakuig, wi tajam duka amek agkan juwaktatme. Tujash ¡makichkish mina uchijuk awi jukimek emaipa!” tiuwai.   </div><div class='p'> <span class="verse" id="V9">9&#160;</span>Tusa tima nunú inak niina apuji Abrahaman bakui wakentin uwejen yununak pujus chichaak:  </div><div class='p'>“Dekas ame mina tujutam nunak imatiksanuk umiktajai”, tiuwai.   <span class="verse" id="V10">10&#160;</span>Nuna tusa niina apuji wajiji aidaunmayan, shiig pegkeg aidaun etegkeg nuwa susatnun, tuja nuwa patayi aidau susatnunashkam jukiuwai. Dutikak nuigtushkam niina apuji tagkujinian diez camellon jukiuwai. Dutika juki Mesopotamia nugkanum Nacora yaaktajin weuwai.   </div><div class='p'> <span class="verse" id="V11">11&#160;</span>Nunik wea weakua yaaktanum jegauwai, tujash eke wayatsaig etsa akagu. Nuniai nuwiya nuwa aidau yumin aimainak yumigmatnum shimuidau. Nuninai nunú inakshakam camello aidaun ayamtikak yumigmatnum ayaunas batsasui.   <span class="verse" id="V12">12&#160;</span>Dutika nuwi wajas Apajuín aujak: “Mina apujun Abrahaman ememattai Apajuí Tuke Pujuuwah, wait aneasam yamai mina apug Abraham wait anenjata, dutikakum minash shiig pegkegnum wekaegas wakitkiti tusam yainkata.   <span class="verse" id="V13">13&#160;</span>Tuja juwiya nuwauch aidau yumin shikinak mininai, juju yumigmata juwi ayaumsan pujustajai.   <span class="verse" id="V14">14&#160;</span>Nunikan pujai nuwauch yumin shikika waketkui: ‘Wait aneasam anú yumi aimka juki weam nunú apusam shikisam ajampusta uwagtajai’ tai, nii aijak: ‘Pai uwagta, nuniakmin amina camellojum aidaunash aaktajai, tusa tujuttata nunú, dekas Isaaka nuwe atin ame etegkamu ati. Nunú betek uminkamtai, ame mina apug wait anentamunak shiig wika dekattajai’ ”, tiuwai.   </div><div class='p'> <span class="verse" id="V15">15&#160;</span>Tusa Apajuí augbaun eke ashimtsaig, makichik nuwauch yumi aimtain yanas minaun wainkauwai. Duka Rebeca Betuela nawanji aajakui. Betuelak Abrahama yachi Nacoran uchiji Milcáyai akiamu aajakui.   <span class="verse" id="V16">16&#160;</span>Rebecak shigmauch, nuigtush makichik aentskesh takaschamu aajakui. Nunú nuwa yumi shikitaijin apujus yumi aimak wakitki wetatman,   <span class="verse" id="V17">17&#160;</span>Abrahama inakeshkam tupikatki jegantun chichajak:  </div><div class='p'>“Wait aneasam, minash yumi machik ajampusta uwagtajai”, tiuwai.   </div><div class='p'> <span class="verse" id="V18">18&#160;</span>Tusa tama:  </div><div class='p'>“Ayu uwagta apuh”, tiuwai. Nuna takug yumi aimtaijin apujus susauwai, dutikam niishkam uwajui.   <span class="verse" id="V19">19&#160;</span>Nunikmatai Rebeca chichajak:  </div><div class='p'>“Amina camellojum aidaunash yumin shikikan susatjai dita wakegamun uwagtinme” tiuwai.   </div><div class='p'> <span class="verse" id="V20">20&#160;</span>Tusa waujus yumi aimka takakbaujinak tagku amutainum yajatua ukuak, tupikaki kuashta yumin shikika ashí tagku aidau umumainun aimjukui.   <span class="verse" id="V21">21&#160;</span>Imanitai inakak takamtak wajas dii wajau, dekas juwashit Tuke Pujuu etegkamush tusa nuna ejetatus.   <span class="verse" id="V22">22&#160;</span>Camello yumin uwakagmatai, makichik oro dujinum nenatai najanamun seis gramo kijinji ajamun juki Rebecan detuauwai. Dutika nuigtushkam jimag kuntunum patakumtain oro najanamun cien gramo kijinji ajamun juki nunashkam susauwai.   <span class="verse" id="V23">23&#160;</span>Nuna susa iniak:  </div><div class='p'>“Wait aneasam tujutiah ¿amesh yana nawanjiyaitpa? ¿Amina apa jenish agkanchaukai wi mina aentsug aidaujai kanumainush?” tau.   </div><div class='p'> <span class="verse" id="V24">24&#160;</span>Tusa tama nii ayaak:  </div><div class='p'>“Wika Nacor Milcáyai Betuelan akiauwa nuna nawanjiyaitjai.   <span class="verse" id="V25">25&#160;</span>Iina jenig atum kanumainuk awai, nuigtushkam chijichi camello yumainchakam kuashat awai”, tiuwai.   </div><div class='p'> <span class="verse" id="V26">26&#160;</span>Tusa timatai nii Apajuí segamunak ashí imanisag uminkamtai, tikishmag pujus Tuke Pujuun emematak:   <span class="verse" id="V27">27&#160;</span>“¡Tuke Pujuu mina apug Abrahama Apajuíjig pegkegnum chichagtai atin ati! Dekas amek mina apug wait anentau asam anagkuamugmek umitskek idaisachume. Ame minashkam jinta inaktugsam, mina apug Abrahama patayin itajuaume”, tiuwai.   </div><div class='p'> <span class="verse" id="V28">28&#160;</span>Aatus inak Apajuíjai chichaak pujai, Rebeca tupikaki niina dukuji jeen jegaa nuna pachis dukujin ashí ujakui.   <span class="verse" id="V29">29&#160;</span>Tusa etsegkamtai Rebeca umayi iwai Labán nunú aents yumi aimtainum ayaumas pujaun wainkatatus tupikaki weuwai,   <span class="verse" id="V30">30&#160;</span>wagki niina umayi kuntunum patakumtain dujinum nenataijai ayatak orok najanamu susamun wainkau asa. Tuja nuigtushkam Rebeca chichaak: “Nunú aents minak aatus tujutmae”, tusa etsejun antuku asa, nunú aents yumi aimtainum ayaumas camellojin batsas pujaun shiig wainkatatus wejiuwai.   <span class="verse" id="V31">31&#160;</span>Nunik jegantun, chichajak:  </div><div class='p'>“¿Wagka agaash pujame? Amek Tuke Pujuu pegkegnum yumigjamuitme, anui pujutsuk wegajai mina jegajui wemi. ¡Wi ame kanumainnak amina camellojum batsamsatin aidaujai umikmajai!”, tiuwai.   </div><div class='p'> <span class="verse" id="V32">32&#160;</span>Tusa tima ayu tusa jega weuwai. Nunik jegamtai, camellonum waji aidau pataja ejegamun ashí Labán akaja ijumag duwi camellon ayujauwai. Tuja nuigtushkam yumin shikika nunú inakan, niijai yujaujai susauwai nawen nijaktinme tusa.   </div><div class='p'> <span class="verse" id="V33">33&#160;</span>Nuna dutika, yutain inajuk umika apujtusui. Dutikamtai Abrahaman inake chichaak:  </div><div class='p'>“Eke wi chichaman tumain ajuta nuna amina ujatskek yumaitsujai”, tiuwai. Tama:  </div><div class='p'>“Ayu, waji tame tita”, tiuwai.   </div><div class='p'> <span class="verse" id="V34">34&#160;</span>Timatai inak chichaak:  </div><div class='p'>“Wika Abrahaman inakegaitjai.   <span class="verse" id="V35">35&#160;</span>Mina Apug Abrahamnak Tuke Pujuu shiig kuashat pegkegnum yaigkui. Dutikak uwijan, bakan, platanash, oronash, inak aishmag aidaun, inak nuwa aidaujai, nuigtu camellon, burro aidaun aatus ashí susa wiakuch awajsae.   <span class="verse" id="V36">36&#160;</span>Tuja niina nuwe Sarashkam muumpatnum uchin uchigmatkabi. Mina apujuk niina wajiji aidaunak, juka mina uchigdau agtinai tiuwai.   <span class="verse" id="V37">37&#160;</span>Nunú mina apug wi chicham umiktinun chichagtak: ‘Mina uchiju nuwe atinuk Canaán nugkanum wi pujag juwiya nuwak egatkaipa,   <span class="verse" id="V38">38&#160;</span>juwiyag egattsuk dekas mina apaju patayin wetá, nunikam nuwiya mina uchiju nuwe amainuk egatkata’, tusa tujutmae.   <span class="verse" id="V39">39&#160;</span>Tujutkui wi ayaakun: ‘Mina apujuh, ¿tujash nuwa wijai minitan dakitakuish itugkattajah?’ timajai.   <span class="verse" id="V40">40&#160;</span>Tusa tai nii mina aijak: ‘¡Apajuín wi emematkun umijag nunú, niina aentsji nayaimpinmayan emtika awemattawai, wagki nii uyuntamsamtai pegkegnum wekaesamnum tusa! Duwi amek mina uchiju nuwe atinuk yupichu mina apaju patayinia jukittame.   <span class="verse" id="V41">41&#160;</span>Untsu ame mina pataajui jegaam nuwa sumamin sujitjamkagmataig, wi ame chicham umiktinun tajam duka agkan juwaktatme’, tujutmae.   </div><div class='p'> <span class="verse" id="V42">42&#160;</span>“Tusa tujutiu asamtai, yamai yumi aimtainum taa wajasan, Tuke Pujuu mina apujun Apajuíjiya nuna augkun:  </div><div class='p'>“ ‘¡Amesh dekas minash shiig pegkegnum wekagas nii dutikatag tabaunak betek umika wakitkiti tujutkumek yainkata!   <span class="verse" id="V43">43&#160;</span>Tuja nunú betek uminkuig wi yamai juju yumi aimtainum wajag juwi wajasan, nuwauch yumi shikik waketkui wi chichagkun: “Wait aneasam yumi shikikam machik ajampusta, uwagtajai”, tusan tai,   <span class="verse" id="V44">44&#160;</span>nii aijak: “Ayu, uwagta, nunikamin camellojum uwagtinnash shikigkatjai”, tusa tujuttata nunú dekas ati ame mina apujun uchiji nuwe atin egatkamuk’, tusan timajai.   <span class="verse" id="V45">45&#160;</span>Tusan Apajuíjai chichamunak eke ashimtsaig, Rebeca yumi aimtaijin yanaki midaun wainkamjai. Nunik yumi akaetuki shikika iwakmatai, wi niina chichagkun: ‘Minash wait aneasam yumi ajampusia uwagtajai’, timajai.   <span class="verse" id="V46">46&#160;</span>Tusa tai ayu tusa, yumi aimka juwamujin akaki apujus chichagtak: ‘Amea uwagta, nunikamin amina camellojum aidaunash yumin shikigkan aaktajai’, tusa mina yumin sujus idaitak, mina camellog aidaunashkam dutiksag susame,   <span class="verse" id="V47">47&#160;</span>dutikamtai duwi wi niina iniakun: ‘¿Amesh yana nawanjiyaitpa?’ tusan tai nii aijak: ‘Wika Nacoran uchiji Betuel Milcáyai akiinauwa nuna nawanjiyaitjai’, tujutmae. Timatai niina nujiin nenatain detuamjai, tuja nuigtu jimajan kuntunum patakumtain patakuamjai.   <span class="verse" id="V48">48&#160;</span>Nuna dutikan nuwig tikishmaja pujusan Tuke Pujuun emematmajai, wagki Apajuí mina apug Abrahaman ememattaiya nunú minak jintan inaktujus, mina apug Abrahama uchiji nuwe atinun niina patayi nawanji pujamunum itajuau asamtai.   <span class="verse" id="V49">49&#160;</span>Nuadui yamai atumesh dekaskenum tsanumtsuk mina apug Abraham tibaun ujajim nunú tujuttajum. Untsu atsa dutikmaitsujai takugminig wi anentaimsatjai wajinak dutikatja”, tiuwai.   </div><div class='p'> <span class="verse" id="V50">50&#160;</span>Tutai Labán Betueljai niina ayaak:  </div><div class='p'>“Juka ashí Tuke Pujuu wakegamua nunuwai, nuadui iik ayu tusaikish, nuniachkuish atsa tusaikish tumaitsuji.   <span class="verse" id="V51">51&#160;</span>Pai nijah, juwai Rebecak, juju jukijum wetajum. Amina apugmi uchijiya nuna nuwe ati. Tuke Pujuu wakegamua nunisag uminkati”, tiuwai.   </div><div class='p'> <span class="verse" id="V52">52&#160;</span>Tusa tutai Abrahaman inake tikishmag nijayin nugkan antig pujusui Tuke Pujuun emematak.   <span class="verse" id="V53">53&#160;</span>Apajuín ememati idayak, kuashat waji takatai akik aidaun, plata najanamu aidaun, oro najanamu aidaun, tuja jáanch nugkutai aidaunashkam juki Rebecan susauwai. Dutika nuigtushkam niina umayin niina dukujin aatus waji aidaun susauwai.   </div><div class='p'> <span class="verse" id="V54">54&#160;</span>Nuna dutikai aents niijai uyuunis yujauk betek ijuntujag yutain yuwawag, umutnash uwajag kajigkajui.  </div><div class='p'>Nunik tsawainak nantakiag nunú inak chichaak:  </div><div class='p'>“Wisha yamai wakitkitjai mina apuju pujutaijin”, tiuwai.   </div><div class='p'> <span class="verse" id="V55">55&#160;</span>Tutai Rebeca umayi dukujijai chichainak:  </div><div class='p'>“Eke yamaikik Rebecak jukipa, dakasta jutijai diez tsawan pujusti, nunik duwi atumjai weti”, tuidau.   </div><div class='p'> <span class="verse" id="V56">56&#160;</span>Tujash inak ditan ayaak:  </div><div class='p'>“Nuigtuk minak emetjuawaigpajum. Tuke Pujuu minak pegkegnum wekaesati tusa tujutbaunum shiig umikjai, nuadui wika mina apuju pujutaijin wakitkitag tajai”, tau.   </div><div class='p'> <span class="verse" id="V57">57&#160;</span>Tusa tutai dita aínak:  </div><div class='p'>“Jasta, Rebeca untsuka dekajuami wajintig”, tuidau.   </div><div class='p'> <span class="verse" id="V58">58&#160;</span>Tusag Rebecan untsukag itan iniinak:  </div><div class='p'>“¿Amesh juju aentsjai wetasamesh wakegamek?” tama, nii aimak:  </div><div class='p'>“Ehe wetatjai”, tiuwai.   </div><div class='p'> <span class="verse" id="V59">59&#160;</span>Tusa timatai Abrahama inake shimamunum Rebecan, tuja nuwa nii uchuch asamtai kui kuitamkawa tsakapajua nujai akupkajui.   <span class="verse" id="V60">60&#160;</span>Dutikainak, Rebecan pegkegnum yumigkinak aatus tiajui:  </div><div class='q'>“Iina umayi yamai akupkami: ‘Chah, ubajuh,  </div><div class='q'>¡Amek shiig kuashat aentsun dukujimtai atin ata!  </div><div class='q'>¡Nuigtushkam amina uchijum wegantu aidauk,  </div><div class='q'>ditá shiwaajin depetkatin atinme!’ tusa wakegaji”, tiajui.   </div><div class='p'> <span class="verse" id="V61">61&#160;</span>Aatsa pegkegnum yumigjam, Rebeca niina inake nuwa aidaujai camellonum pekamiag, Abrahaman inake wetai niijai shiyakajui. Aatus Abrahama inake Rebecan juki wakitkiuwai.   </div><div class='p'> <span class="verse" id="V62">62&#160;</span>Tuja Isaakak Néguev nugkanum pujujakui. Nuniayatak makichik tsawantai yumigmat “Iwaku pujuuwa nunú minak waitui” tutainum weuwai.   <span class="verse" id="V63">63&#160;</span>Nunak nunikui wagki tuke ayamak Apajuín aujak wekaesatatus. Nuwi wekagu pagkas niimsatakama camello miniagtatman wainkauwai.   <span class="verse" id="V64">64&#160;</span>Tuja Rebecashkam niimkama wainkauwai Isaakan, nunik camellonum eketu akaikiuwai.   <span class="verse" id="V65">65&#160;</span>Nunik akaiki inakan iniak:  </div><div class='p'>“¿Aush yaita ikama awiya ii weamunmanini mina dusha?” Tusa iniam, inak ayaak:  </div><div class='p'>“Auk mina apujui”, tiuwai.  </div><div class='p'>Tima jáanchin juki dukumak yapiin ejaka wajasui.   </div><div class='p'> <span class="verse" id="V66">66&#160;</span>Nuniai inak Isaakan igkug nii wekaesa dutikamujinak ashí ujakui.   <span class="verse" id="V67">67&#160;</span>Dutikam Isaac Rebecan juki niina dukuji aajakua nuna aakjin awayauwai, dutika nuwi nuwatkauwai. Aatus Isaakak dukuji jakamtai, wake besemag pujau Rebecan aneak anentain ichichiajui.   </div><ul class='tnav'>
<li><a href='index.htm'>Génesis</a></li>
<li><a href='GEN23.htm'>&lt;</a></li>
<li><a href='GEN.htm'>24</a></li>
<li><a href='GEN25.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
