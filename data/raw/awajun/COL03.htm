<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Colosenses 3</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/COL03.htm" />
</head>
<body>
<ul class='tnav'>
<li><a href='index.htm'>Colosenses</a></li>
<li><a href='COL02.htm'>&lt;</a></li>
<li><a href='COL.htm'>3</a></li>
<li><a href='COL04.htm'>&gt;</a></li>
</ul>
<div class="main">
 
<div class='chapterlabel' id="V0"> 3</div><div class='p'> <span class="verse" id="V1">1&#160;</span>Nuadui atumek Cristujai nantakiu asajum, nayaimpinmaya wají aidau egaktajum, Cristo Apajuí untsujin eketa nuiya.   <span class="verse" id="V2">2&#160;</span>Nuniakjum nayaimpinmaya wají aina nui anentaimtajum, nugkanmaya aina nui anentaimtsuk;   <span class="verse" id="V3">3&#160;</span>Atumek Cristujai jakau asajum, Cristujai pujau asagmin yamajam pujut ajutjamjum nunak aentsuk wainmain ainatsui.   <span class="verse" id="V4">4&#160;</span>Nunin asamtai, Cristo atumí pujutjumea nu wantinkatna dui, atumshakam niiya imanuk wantinkatnaitjume.   </div><div class='s'>Yaunchuk pujujakbau yamaiya nujai </div> <div class='p'> <span class="verse" id="V5">5&#160;</span>Ju nugkanmaya ashí atumiin ajutjamaina duka idaisatajum, tsanijinbau, pegkegchau aidau, katsunmainchau wakejut aidaush, pegkegchau wakejut, utugsag nu ajutia tusa senchi wakegat, nunin aina duka apajuimtai ainawai;   <span class="verse" id="V6">6&#160;</span>nunú aidaun takainak intimaina nuanui Apajuí suimkeg minawai;   <span class="verse" id="V7">7&#160;</span>yaunchuk pujujakuitjum duik atumshakam ju aidau takaajakú ainagme.   <span class="verse" id="V8">8&#160;</span>Tujash yamaik ju aina duka ashí idaisatajum: magkagtumain kajeamu, kajet, pegkegchau takaamu, pegkegchau chichagkagtamu, chicham pegkegchau chichat.   <span class="verse" id="V9">9&#160;</span>Pempeentunisjumek tsanunijaigpajum. Yaunchuk takaajakbau aina duka idaisajum,   <span class="verse" id="V10">10&#160;</span>yamajam aents wajasugme; nuniku asajum atumin najapau niimega ibau weakjum ni shiig dekaatajum.   <span class="verse" id="V11">11&#160;</span>Nunin asamtai judío tabau, griego tabaush, pakamaku, pakamakchaush, tikich nugkanmaya tabaush, unuimagchau tabaush, inataiyai tabaush, agkantai tabaush atsawai, Cristuwai ashí nuigtú ashí nunú aidaunum awa duka.   </div><div class='p'> <span class="verse" id="V12">12&#160;</span>Nuadui Apajuí pegkejam atinme tusa anempas etegtamjau asamtai, shiig wait anenkagtin, pegkeg, ememachu, kakagchau, ebetmamjau atajum;   <span class="verse" id="V13">13&#160;</span>pempeentunisjumek tsagkugdaijatajum, tikichjai wake besegdaikamu ajutjamkuish pempeentunisjumek tsagkugdaijatajum, iina Apu Cristo tsagkugtamjauwa nunisjumek atumesh tsagkugdaijatajum.   <span class="verse" id="V14">14&#160;</span>Ashí nu wají aina nuig anenka nu ajutjamtinme, nuuwai dekas shiig ijuntsa pujutan sukagta duka.   <span class="verse" id="V15">15&#160;</span>Atumi anentaiminish Cristunu shiig agkan pujuta nu ajutjamtinme, makichik iyash atinme tusa etegtamjajua nunisag, Apajuik nuna aatus dutijamata tau asa makichik iyashik etamkauwai, nuadui atumek see titajum.   </div><div class='p'> <span class="verse" id="V16">16&#160;</span>Cristo chichamega nu atuminish shiig kuashat tuke ajutjamtinme, nuniau asamtai pempeentunisjumek jintindaiyakjum nuigtú pegkeg wakegat egketdaiyatajum ashí yachamet aina nujai, nuniakjum atumi anentaiminish Apajuí wakesa kantamjuatajum salmo aidau, himno aidau nuigtú Wakaní Pegkeji waketan amá nujaishkam kantamatajum.   <span class="verse" id="V17">17&#160;</span>Ashí atum dutikajum nu nuigtú chichajum duka Apu Jesusa nemajin asajum nunimaina nu dutikatajum, Apajuí iina apajiya nunú Jesucristo dutikauwa nu pachisjum see takujum.   </div><div class='s'>Jesucristo nemajin aidau nunimainji </div> <div class='p'> <span class="verse" id="V18">18&#160;</span>Nuwatkamu aidauwah, atumi aishumin sumimkatajum, juwai Apu Jesús nemajin asajum nunimainaitjum duka.   <span class="verse" id="V19">19&#160;</span>Nuwentin aidauh, atumi nuwem aneetajum, nuniakjum najamnuk chichagkaipajum.   </div><div class='p'> <span class="verse" id="V20">20&#160;</span>Uchi aidauwah, apa dukujai ashí umigkatajum, wagki nuuwai Apu Jesusan shiig awagma nu.   <span class="verse" id="V21">21&#160;</span>Uchigtin aidauwah, uchijum kajemtiká yujaigpajum, junik anentaimá pujuinum.   </div><div class='p'> <span class="verse" id="V22">22&#160;</span>Inak aidauwah, atumin apujum ju nugkanmaya aina duka ashí umigkatajum, wajas diigmakui shiig awajkata tabaunum takatsuk, dekas shiig anentaiyai Apu Jesús ajantusa diyamunum.   <span class="verse" id="V23">23&#160;</span>Ashí takaajum duka shiig wakesajum dutikatajum, aentsdau takamaina nunitsuk, Apu Jesús takagku wajukmaina nunisjumek.   <span class="verse" id="V24">24&#160;</span>Atumek dekagme Apu Jesús atum jukitnun amastina duka, wagki atumek Apu Cristo takagjume.   <span class="verse" id="V25">25&#160;</span>Tujash pegkegchaun takaa duka, ni pegkegchau takasa dutiksaik akiam atatui, wagki aents akanjá diyamuk atsau asamtai.   </div><ul class='tnav'>
<li><a href='index.htm'>Colosenses</a></li>
<li><a href='COL02.htm'>&lt;</a></li>
<li><a href='COL.htm'>3</a></li>
<li><a href='COL04.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
