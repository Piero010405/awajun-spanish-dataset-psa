<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Miqueas 2</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/MIC02.htm" />
</head>
<body>
<ul class='tnav'>
<li><a href='index.htm'>Miqueas</a></li>
<li><a href='MIC01.htm'>&lt;</a></li>
<li><a href='MIC.htm'>2</a></li>
<li><a href='MIC03.htm'>&gt;</a></li>
</ul>
<div class="main">
 
<div class='chapterlabel' id="V0"> 2</div><div class='s'>Aents ujudauch aidaun waitkaidauk suwimkan jukiagtin </div> <div class='q'> <span class="verse" id="V1">1&#160;</span>Aents pegkegchau aina nunak wait anentuinajai,  </div><div class='q'>wagki ditak depetmak batsatu asag, ememainak  </div><div class='q'>wajina pegkegchaun takastag tuinawa nunak  </div><div class='q'>kaja kajanmaske uminawai.  </div><div class='q'>Nuadui nantaamuik nunak betek dutikainawai.   </div><div class='q'> <span class="verse" id="V2">2&#160;</span>Tuja nugkan wakegainakug  </div><div class='q'>tikichi nugken atantuinawai,  </div><div class='q'>tuja jega aidaun wakegainakushkam,  </div><div class='q'>tikichdaun atainiag juwinawai.  </div><div class='q'>Dutikainak jennunak niina nuwe, uchiji aidaujai  </div><div class='q'>tsanujag jiiki ajapawag waitkainawai.   </div><div class='q'> <span class="verse" id="V3">3&#160;</span>Nuadui Tuke Pujuu chichaak:  </div><div class='q'>“Wishakam atum suwimak jukitnunak chichaman umikjai.  </div><div class='q'>Suwimak katsunmainchaun amastatjime,  </div><div class='q'>nuna uwemtumainuk makichkish atsuttawai.  </div><div class='q'>Suwimak ishamain katsunmainchau asamtai,  </div><div class='q'>emema yuja nunak nunikchagtatui.   </div><div class='q'> <span class="verse" id="V4">4&#160;</span>Nunú tsawantin aents aidau dushiktamiagtinai,  </div><div class='q'>nuninak juna aatus kantamjutpainak:  </div><div class='q'>‘¡Ashí depetkam wainak juwakaje!  </div><div class='q'>¡Yaunchkek Apajuí aentsji ayanume,  </div><div class='q'>tujash nunak idaisaje!  </div><div class='q'>¡Iina suntaji aidau depetkagmatai,  </div><div class='q'>dita nugke aidauk ii akandaija yajuakji!’ tiagtinai.   </div><div class='q'> <span class="verse" id="V5">5&#160;</span>¡Israel aents aidautijum antuktajum!  </div><div class='q'>Atumek mina aentsug ayugme,  </div><div class='q'>tujash wika nugkanak ataktuk amaschagtatjai”, tujamui.   </div><div class='s'>Profeta waita etsejin aidau </div> <div class='q'> <span class="verse" id="V6">6-7&#160;</span>“¡Atum waita etsejin aidautigmek  </div><div class='q'>Apajuí profetaji chicham pegkegchaun ujatkai!”  </div><div class='q'>tusajum dakitagme.  </div><div class='q'>Atumek utugchat ajutjamu dekakjumesh,  </div><div class='q'>dekaskeapi tatsugme.  </div><div class='q'>Nuadui profeta etsegbau antutak dakitagme.  </div><div class='q'>Nuniakjum: “Apajuík jutijaig shiwagchauwai,  </div><div class='q'>Apajuík jutiinak kajegtamkash idaitamtsuk atsane pujuttawai,  </div><div class='q'>nuigtush Apajuík aajag dutikchauwai,  </div><div class='q'>Apajuík ashí aents aidau pegkejan takaidaunak  </div><div class='q'>shiig kuitamnai”, tajume.   </div><div class='q'> <span class="verse" id="V8">8&#160;</span>Atumek mina aentsug aidaujai shiwagmaejume.  </div><div class='q'>Tuja maaniamunum shiyaku aidau  </div><div class='q'>uwemjajiapi tusag shiig aneas waketug minidaushkam,  </div><div class='q'>jáanch akik aidaun yajuak minidau atanjume.   </div><div class='q'> <span class="verse" id="V9">9&#160;</span>Dutikakjum dita jee aneetaiji aidaushkam  </div><div class='q'>atum atankujum nuwa aidau jiiki ajapeagme.  </div><div class='q'>Dita uchiji aidaun wi susauwaitag dushakam  </div><div class='q'>tuke jujuki emegkatjume.   </div><div class='q'> <span class="verse" id="V10">10&#160;</span>Nuadui atumek ¡juwi batsamtsuk, jiinja shiyaktajum!  </div><div class='q'>Juwig dita wakegamun takainak batsamsatnume tichamui,  </div><div class='q'>tuja atum pegkegchau awajsau asagmin,  </div><div class='q'>juka ashí tsainkattawai.   </div><div class='q'> <span class="verse" id="V11">11&#160;</span>Makichik aents nigki nagkami waitjak:  </div><div class='q'>“Vino senchi kajiau umamuk pegkejai,  </div><div class='q'>tuja tikich uwaja nampetai aina dushakam pegkejai”,  </div><div class='q'>tawa nunú atumek dekas profeta pegkejai tajume.   </div><div class='s'>Apajuí niina aentsji aidaun uwemtikjatin </div> <div class='q'> <span class="verse" id="V12">12&#160;</span>Israel aents aidau ujumchik iwaku batsatunak yajuakan,  </div><div class='q'>uwig makichik wenuknumak ijumaina numamtuk ijumjattajai.  </div><div class='q'>Dutika ai shiig aneenak, kuashtachuitak,  </div><div class='q'>kuashat pampaumaina imatiagtinai.   </div><div class='q'> <span class="verse" id="V13">13&#160;</span>Apajuí eemak jinta jintama wetinai,  </div><div class='q'>nunitai dita pataekagtinai,  </div><div class='q'>yaakta waitijiya nuni jiinjagtinai.  </div><div class='q'>Nunikagmatai dita apuji Tuke Pujuu eemak wetinai.   </div><ul class='tnav'>
<li><a href='index.htm'>Miqueas</a></li>
<li><a href='MIC01.htm'>&lt;</a></li>
<li><a href='MIC.htm'>2</a></li>
<li><a href='MIC03.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
