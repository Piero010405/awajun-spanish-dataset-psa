<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 2 Samuel 22</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/2SA22.htm" />
</head>
<body>
<ul class='tnav'>
<li><a href='index.htm'>2 Samuel</a></li>
<li><a href='2SA19.htm'>&lt;</a></li>
<li><a href='2SA.htm'>22</a></li>
<li><a href='2SA23.htm'>&gt;</a></li>
</ul>
<div class="main">
 
<div class='chapterlabel' id="V0"> 22</div><div class='s'>David nii depetmakbaujin pachis kantamamu </div> <div class='p'> <span class="verse" id="V1">1&#160;</span>Saúl Davitan maatag tutai, Tuke Pujuu ayamjukui. Tuja tikich shiwag aidau maatag tiagtaishkam, Tuke Pujuu ayamjukbau asa Apajuín emematak juna aatus David kantamauwai.   </div><div class='p'> <span class="verse" id="V2">2&#160;</span>Nuniak aatus tiuwai:  </div><div class='q'>“Tuke Pujuuwah,  </div><div class='q'>ametme mina kuitamjaumek,  </div><div class='q'>ametme mina ejamataigmek,  </div><div class='q'>mina agkanmitkagnumek.   </div><div class='q'> <span class="verse" id="V3">3&#160;</span>Ametme mina Apajuígmek,  </div><div class='q'>ametme kaya muunnum uumka ejamtayama imanmek,  </div><div class='q'>ametme mina ejamaka uwemtaijuk.  </div><div class='q'>Ametme senchimek, mina uwemtijinmek;  </div><div class='q'>amek dekas shiig yakí,  </div><div class='q'>mina uumka uwemtaijuitme.  </div><div class='q'>Amek dekas shiig yakí mina ejamataijuitme,  </div><div class='q'>ametme mina uwemtijin.  </div><div class='q'>¡Aents magkagtin aidau mantuatag tuinakuish,  </div><div class='q'>ame minak ayamjutkabiume!   </div><div class='q'> <span class="verse" id="V4">4&#160;</span>Tuke Pujuuwa, ametme pegkejam  </div><div class='q'>ememattaimek,  </div><div class='q'>wika amina emematjame,  </div><div class='q'>mina shiwag mantuatag tuinakui  </div><div class='q'>amina untsuagme,  </div><div class='q'>tusa tai ame ayamjutme.   </div><div class='b'> &#160; </div> <div class='q'> <span class="verse" id="V5">5&#160;</span>“Jamain ishamainnum jeganbaijai;  </div><div class='q'>tuja magkagtin aidaunum pachiinkan,  </div><div class='q'>mantuinawapi tusan senchi ishamkamiajai.   </div><div class='q'> <span class="verse" id="V6">6&#160;</span>Jamainnum egkemkamiajai.  </div><div class='q'>¡Nunak shiwag aidau  </div><div class='q'>maami tusag umigtukagmayi!   </div><div class='q'> <span class="verse" id="V7">7&#160;</span>Nuna ishamakun Tuke Pujuun segabiajai,  </div><div class='q'>mina Apajuíjun yainkati tusan segabiajai,  </div><div class='q'>tusa tai niina pujutaijin pujus antugtukmayi.  </div><div class='q'>¡Wi untsubaunak nii antukmayi!   </div><div class='b'> &#160; </div> <div class='q'> <span class="verse" id="V8">8&#160;</span>“Untsuka ai nugka senchi uugkabi,  </div><div class='q'>muja aidaushkam buchitjabi,  </div><div class='q'>nunak ¡Tuke Pujuu kajeka imatikabi!   </div><div class='q'> <span class="verse" id="V9">9&#160;</span>Tuke Pujuu nujinia bukuiti jiinmayi.  </div><div class='q'>Tuja niina weninia jii keeka jiinmayi,  </div><div class='q'>niina weninian jii kaiji kegaun nagkimayi.   </div><div class='q'> <span class="verse" id="V10">10&#160;</span>Nayaimpik jáanchjai betek ichiinak nemaabi,  </div><div class='q'>nuwiya akaikibi mina ayamjutkatatus.  </div><div class='q'>¡Amek yujagkim ikiyamag  </div><div class='q'>suwe wajasbaunum nuwi najamayume!   </div><div class='q'> <span class="verse" id="V11">11&#160;</span>Amek mina ayamjutkatasam,  </div><div class='q'>ángel querubignum ekemis,  </div><div class='q'>nii nanaakmatai minatai tumain,  </div><div class='q'>dasenum pachitkau taabiume.   </div><div class='q'> <span class="verse" id="V12">12&#160;</span>Yujagkim ikiyamag suwe ishamainnum,  </div><div class='q'>amek pachitkau taabiume.   </div><div class='q'> <span class="verse" id="V13">13&#160;</span>Amina senchijum  </div><div class='q'>chaagpijai betek keeka jiinmayi,  </div><div class='q'>nuniai jii kegau yumijai betek yutibi.   </div><div class='q'> <span class="verse" id="V14">14&#160;</span>Imaniamunum Tuke Pujuu Apajuí múunta nunú,  </div><div class='q'>chichamun ipamtajai betekan antukagmayi.   </div><div class='q'> <span class="verse" id="V15">15&#160;</span>Imatak akentaiji aidaun akenak  </div><div class='q'>chaagpin ajuagmayi,  </div><div class='q'>imatikak mina shiwag aidaunak,  </div><div class='q'>uwakek ipisjabi.   </div><div class='q'> <span class="verse" id="V16">16&#160;</span>Ame kajeka chichamin,  </div><div class='q'>dase senchi dasentak,  </div><div class='q'>nayantsa umpui buku emamtai,  </div><div class='q'>nugka initke wantinkauwai.   </div><div class='b'> &#160; </div> <div class='q'> <span class="verse" id="V17">17&#160;</span>“Apajuíyah,  </div><div class='q'>ame minak nayaimpinum pujusam,  </div><div class='q'>uwejum awentuntabiume,  </div><div class='q'>dutikam nayantsa kunajinia  </div><div class='q'>jiikim uwemtijugmayume.   </div><div class='q'> <span class="verse" id="V18">18&#160;</span>Mina shiwag aidau,  </div><div class='q'>mina nagkaetasu senchigtin  </div><div class='q'>aidau kajegtiagmayi.  </div><div class='q'>Tujash ame ayamjutkabiume.   </div><div class='q'> <span class="verse" id="V19">19&#160;</span>Wi waitiakun pujai jetetkajabi,  </div><div class='q'>tujash Tuke Pujuuwa, ame minak ayamjutkauwaitme.   </div><div class='q'> <span class="verse" id="V20">20&#160;</span>Amek mina anentu asam,  </div><div class='q'>uwemtijujam agkanmitkajuauwaitme.   </div><div class='q'> <span class="verse" id="V21">21&#160;</span>Tuke Pujuuwah,  </div><div class='q'>wika ame wakegamun takau asamtai,  </div><div class='q'>ame minak pegkegnum akigkabiume.   </div><div class='q'> <span class="verse" id="V22">22&#160;</span>Wika Tuke Pujuu tujutbaunak betek umikuitjai,  </div><div class='q'>nii tujutbaun umitskek idaisachuitjai.   </div><div class='q'> <span class="verse" id="V23">23&#160;</span>Wika niina chichame umiktina nunak,  </div><div class='q'>ashí betek aneakjai,  </div><div class='q'>nuadui ¡niina chichame umiktina nunak  </div><div class='q'>makichkish umitskek idaisachuitjai!   </div><div class='q'> <span class="verse" id="V24">24&#160;</span>Wika ame diismash  </div><div class='q'>pegkegchaunak takamsachuitjai,  </div><div class='q'>tuja tudau aina nunak tupanjauwaitjai.   </div><div class='q'> <span class="verse" id="V25">25&#160;</span>Tuke Pujuu emtin  </div><div class='q'>pegkegchaun takaschau asamtai,  </div><div class='q'>nii minak pegkegnum yainkauwai.   </div><div class='b'> &#160; </div> <div class='q'> <span class="verse" id="V26">26&#160;</span>“Tuke Pujuuwah,  </div><div class='q'>amina betek umigtamainakuig,  </div><div class='q'>ameshkam betek uminaitme.  </div><div class='q'>Ya amina chichamjumin betek umiawa,  </div><div class='q'>nunú amek shiig kuitamnaitme.   </div><div class='q'> <span class="verse" id="V27">27&#160;</span>Aents dekaskenum chichau aina duka,  </div><div class='q'>ameshkam dutiksamek kuitamnaitme.  </div><div class='q'>Untsu aents waitjin aina duka ameshkam dutiksamek iikuame.   </div><div class='q'> <span class="verse" id="V28">28&#160;</span>Amek aents ememachu aidau uwemtiknaitme,  </div><div class='q'>untsu ememau aina duka  </div><div class='q'>wainka dushiktai emame.   </div><div class='q'> <span class="verse" id="V29">29&#160;</span>Tuke Pujuuwah,  </div><div class='q'>ametme mina tsaaptinug,  </div><div class='q'>mina Apajuíjuh, ametme wi suwenum wekagaish  </div><div class='q'>tsaaptin etugtaumek.   </div><div class='q'> <span class="verse" id="V30">30&#160;</span>Ame yaintsamin,  </div><div class='q'>mina shiwag aina nujaig maaniattajai,  </div><div class='q'>nunikan depetkan amuktatjai.   </div><div class='b'> &#160; </div> <div class='q'> <span class="verse" id="V31">31&#160;</span>“Apajuíyah, ame dutikamu  </div><div class='q'>aina duka ashí pegkejai.  </div><div class='q'>Ame anagkagtuamua nunak dekaskeapi tajai.  </div><div class='q'>Tuke Pujuuk ya niyai  </div><div class='q'>dekaskeapi tuinawa nuna kuitamui.   </div><div class='q'> <span class="verse" id="V32">32&#160;</span>Tuke Pujuuwah,  </div><div class='q'>ima ameketme Apajuímek.  </div><div class='q'>Ame kuitamkagtinaitam  </div><div class='q'>imanuk tikichik atsawai.   </div><div class='q'> <span class="verse" id="V33">33&#160;</span>Apajuíyai senchigtin mina kuitamjinuk,  </div><div class='q'>nii minak pujutji pegkeg ati tusa jintinjinai.   </div><div class='q'> <span class="verse" id="V34">34&#160;</span>Apajuí minak shiwag amaigkai tusa,  </div><div class='q'>japa amaimainchau tupikaina iman etawai.  </div><div class='q'>Wi shiwag amaintukai tusan,  </div><div class='q'>muja titijin wakamtaish, ame minak kuitamjinaitme.   </div><div class='q'> <span class="verse" id="V35">35&#160;</span>Ame minak shiwagjai maanitash jintinjame,  </div><div class='q'>ametme flecha ekenka  </div><div class='q'>nagkimtai jiju bronce najanamun,  </div><div class='q'>japiki nagkimati tusam senchimtijaumek.   </div><div class='q'> <span class="verse" id="V36">36&#160;</span>Ametme shiwag aidau jetetuinakuish  </div><div class='q'>uwemtijinmek, ame yaintu asamin,  </div><div class='q'>tikich aidaush eme anenjuinawai.   </div><div class='q'> <span class="verse" id="V37">37&#160;</span>Ame wi wekaebaunmak kuitamjame,  </div><div class='q'>nuadui atakuinjanush iyagchabiajai.   </div><div class='q'> <span class="verse" id="V38">38&#160;</span>Mina shiwag aidaun pataetukan  </div><div class='q'>ashí ijinamiajai,  </div><div class='q'>dutika ijinan ima wiki wakitkimiajai.   </div><div class='q'> <span class="verse" id="V39">39&#160;</span>¡Shiwagnak ashí ijinawabiajai!  </div><div class='q'>¡Makichik iwakukesh juwakchabi!   </div><div class='q'> <span class="verse" id="V40">40&#160;</span>Ame senchimtijuawamin  </div><div class='q'>shiwaajujai maaniawabiajai.  </div><div class='q'>Wijai shiwagmagaidaush  </div><div class='q'>mina nii ijinati tusam idaitugsabiume.   </div><div class='q'> <span class="verse" id="V41">41&#160;</span>Ame mina shiwag aidauk,  </div><div class='q'>wisha wainaig ipisja ishiakuitme.  </div><div class='q'>Tujash wi pataetuka amainagkan  </div><div class='q'>mina kajegtuidaunak ijinawabiajai.   </div><div class='q'> <span class="verse" id="V42">42&#160;</span>Dutika ijinai,  </div><div class='q'>tikich aents aidaun egayanme yainkatnume tusag,  </div><div class='q'>tujash makichkish yaigchajabi.  </div><div class='q'>Tuke Pujuuwah,  </div><div class='q'>aminash egapayanume,  </div><div class='q'>tujash yaigchabiume.   </div><div class='q'> <span class="verse" id="V43">43&#160;</span>¡Nugka tsaimaina imatikan tsaikamiajai!  </div><div class='q'>Tsakus wajatua najamaina imatikiajai ditanak.   </div><div class='q'> <span class="verse" id="V44">44&#160;</span>Mina pataag aidauk  </div><div class='q'>pempeentugkiag shiwagmatuinakuish,  </div><div class='q'>ame ayamjuttsamin depetkamiajai.  </div><div class='q'>Ame minak Israel aents aidau apuji,  </div><div class='q'>nuigtu tikich aents aidau apujishkam etiuwaitme.  </div><div class='q'>Aents wi wainajakchamu aidau  </div><div class='q'>mina umigtuinak takagtuinawai.   </div><div class='q'> <span class="verse" id="V45">45&#160;</span>Wi tabaunak betek umigtuinawai.  </div><div class='q'>Aents tikich nugkanmaya aidau,  </div><div class='q'>mina inataig waigkag emematjuinawai.   </div><div class='q'> <span class="verse" id="V46">46&#160;</span>Aents tikich nugkanmaya aidauk,  </div><div class='q'>wijai maaniatag takush sapigmainawai,  </div><div class='q'>nuninak uumak batsatu kujaukmaikia  </div><div class='q'>jiinkiag mantuawaipa tujutuinawai.   </div><div class='b'> &#160; </div> <div class='q'> <span class="verse" id="V47">47&#160;</span>“¡Tuke Pujuuwah,  </div><div class='q'>amek tuke pujuuwaitme!  </div><div class='q'>¡Ameketme mina ejamataigmek!  </div><div class='q'>¡Ashí aents aidautijum  </div><div class='q'>mina uwemtijina nunú ememattajum!   </div><div class='q'> <span class="verse" id="V48">48&#160;</span>Apajuíyah, ame mina  </div><div class='q'>shiwag aidauk ijinabiume,  </div><div class='q'>ame minak kuashat tikich aents aina nunashkam  </div><div class='q'>apuji etiuwaitme.   </div><div class='q'> <span class="verse" id="V49">49&#160;</span>Mina shiwag kajegtuinak mantuatag  </div><div class='q'>tuinakuish, ame minak uwemtijame.  </div><div class='q'>¡Tuke Pujuuwah,  </div><div class='q'>aents pegkegchau aidau mantuatag tujutiagmayi,  </div><div class='q'>tujash ame ayamjutkauwaitme!   </div><div class='q'> <span class="verse" id="V50">50&#160;</span>Nuadui tikich aents  </div><div class='q'>ii wegantuchu aina nuna emtinish  </div><div class='q'>amina emematjame,  </div><div class='q'>tuja amina etsagkeakun kantamjai.   </div><div class='q'> <span class="verse" id="V51">51&#160;</span>Ame apu ati tusa etegtuau asam,  </div><div class='q'>depetmatak tuké sujame.  </div><div class='q'>Ame minak, tuja mina uchig wegantujai  </div><div class='q'>amina anenkagmin tuké kuitamjame.”   </div><ul class='tnav'>
<li><a href='index.htm'>2 Samuel</a></li>
<li><a href='2SA19.htm'>&lt;</a></li>
<li><a href='2SA.htm'>22</a></li>
<li><a href='2SA23.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
