<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Salmos 33</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/PSA033.htm" />
</head>
<body>
<ul class='tnav'>
<li><a href='index.htm'>Salmos</a></li>
<li><a href='PSA032.htm'>&lt;</a></li>
<li><a href='PSA.htm'>33</a></li>
<li><a href='PSA034.htm'>&gt;</a></li>
</ul>
<div class="main">
 
<div class='chapterlabel' id="V0"> 33</div><div class='s'>Shiig aneasa Apajuí emematku kantamjamu </div> <div class='q'> <span class="verse" id="V1">1&#160;</span>Aents pegkeg aidauwah, shiig aneasjum  </div><div class='q'>Tuke Pujuu emematkujum kantamatajum.  </div><div class='q'>Aents pegkeg aidau kantabauk yajautsui.   </div><div class='q'> <span class="verse" id="V2">2&#160;</span>Arpa awatku kantamtai kantamkujum  </div><div class='q'>Tuke Pujuu see titajum.   </div><div class='q'> <span class="verse" id="V3">3&#160;</span>¡Kantamtai pegkeg aina nunú  </div><div class='q'>kantamkujum nii ememattajum!  </div><div class='q'>Tuja yamajam kantamtai  </div><div class='q'>kantamkujum nii eme anentsajum  </div><div class='q'>shiig aneakjum untsumtajum.   </div><div class='q'> <span class="verse" id="V4">4&#160;</span>Tuke Pujuun chichamega duka  </div><div class='q'>waitchauwai, shiig dekaske,  </div><div class='q'>nuadui nii tibauwa duka ashí betek uminui.   </div><div class='q'> <span class="verse" id="V5">5&#160;</span>Tuke Pujuuk pegkeg takata nuna  </div><div class='q'>dekaskea nujai aneawai.  </div><div class='q'>¡Nuadui niina anenkega duka  </div><div class='q'>ashí nugkan jamag awai!   </div><div class='q'> <span class="verse" id="V6">6&#160;</span>Tuke Pujuuk ima niina chichamenig  </div><div class='q'>nayaim aidaun, nantu, etsa, yaya aidaun  </div><div class='q'>aatus ashí najankauwai.   </div><div class='q'> <span class="verse" id="V7">7&#160;</span>Apajuíyai kucha múun aidaunmayan  </div><div class='q'>yumi yajuak makichkinmak ijumjauwa duka.   </div><div class='b'> &#160; </div> <div class='q'> <span class="verse" id="V8">8&#160;</span>¡Aents ashí nugkanmaya aidautijum  </div><div class='q'>Tuke Pujuu eme anentsajum umigkatajum!   </div><div class='q'> <span class="verse" id="V9">9&#160;</span>Wagki nii niina chichamenig  </div><div class='q'>ashí najankauwai.  </div><div class='q'>Tuja nii nunikti timauwa duka imanisag  </div><div class='q'>makichkish wajukachmin wajas asauwai.   </div><div class='b'> &#160; </div> <div class='q'> <span class="verse" id="V10">10&#160;</span>Tuke Pujuuk aents pegkegchau  </div><div class='q'>tikich nugkanmaya aidau  </div><div class='q'>pegkegchaun dutikatag tusa  </div><div class='q'>anentaimtugbaujin betek umikti  </div><div class='q'>tusag ayatkek idaitsui.   </div><div class='q'> <span class="verse" id="V11">11&#160;</span>Untsu Tuke Pujuu nuna dutikatjai tibauwa duka  </div><div class='q'>makichkish yapajinchauwai.   </div><div class='q'> <span class="verse" id="V12">12&#160;</span>Aents aidau Tuke Pujuuwai dekas iina  </div><div class='q'>Apajuíjig tuina duka  </div><div class='q'>shiig aneasag pujusagtinai,  </div><div class='q'>wagki midau ati tusa etegkamu asag.   </div><div class='q'> <span class="verse" id="V13">13&#160;</span>Tuke Pujuuk nayaimpinum pujusag  </div><div class='q'>ashí aents aidaunak diyakui.   </div><div class='q'> <span class="verse" id="V14">14&#160;</span>Nii puja nuwi pujusag  </div><div class='q'>aents nugkanmaya aidaush  </div><div class='q'>wajukenawa nunak ashí wainui.   </div><div class='q'> <span class="verse" id="V15">15&#160;</span>Apajuíyai iina anentain najadauk,  </div><div class='q'>nuadui ashí ii takamunak diigtamkawai.   </div><div class='b'> &#160; </div> <div class='q'> <span class="verse" id="V16">16&#160;</span>Makichik apua duka  </div><div class='q'>niina suntaji aina nujaig  </div><div class='q'>ayamjumakag uwemaitsui,  </div><div class='q'>tuja aents aidaushkam  </div><div class='q'>niina senchijinigkik ayamjumamaitsui.   </div><div class='q'> <span class="verse" id="V17">17&#160;</span>Tuja caballo aina duka  </div><div class='q'>senchigtin ainayatkush,  </div><div class='q'>aentsu ayamjukag uwemtikmaitsui.   </div><div class='b'> &#160; </div> <div class='q'> <span class="verse" id="V18">18&#160;</span>Untsu Tuke Pujuun eme anentus,  </div><div class='q'>ima niyaig kajinmamas anentaimaina  </div><div class='q'>nunak nii tuké kuitamui.   </div><div class='q'> <span class="verse" id="V19">19&#160;</span>Tuja nujan tepeamtaish,  </div><div class='q'>nujantai jakati tusag idaitsui.   </div><div class='b'> &#160; </div> <div class='q'> <span class="verse" id="V20">20&#160;</span>Ii aidautik Tuke Pujuuwai kajinmamsa anentaimji,  </div><div class='q'>nuniajin ¡nii kuitamjamak yaimpaji!   </div><div class='q'> <span class="verse" id="V21">21&#160;</span>Iina anentain Apajuí anentaimtusa shiig aneaji.  </div><div class='q'>Nuniaku niina daaji pegkegma nuwi  </div><div class='q'>kajinmamsa anentaimji.   </div><div class='q'> <span class="verse" id="V22">22&#160;</span>¡Tuke Pujuuwah,  </div><div class='q'>aminí anentaimsa pujau asajin,  </div><div class='q'>amina anenkagmia nunú uyunkagtusti!   </div><ul class='tnav'>
<li><a href='index.htm'>Salmos</a></li>
<li><a href='PSA032.htm'>&lt;</a></li>
<li><a href='PSA.htm'>33</a></li>
<li><a href='PSA034.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
