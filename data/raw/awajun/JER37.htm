<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Jeremías 37</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JER37.htm" />
</head>
<body>
<ul class='tnav'>
<li><a href='index.htm'>Jeremías</a></li>
<li><a href='JER36.htm'>&lt;</a></li>
<li><a href='JER.htm'>37</a></li>
<li><a href='JER38.htm'>&gt;</a></li>
</ul>
<div class="main">
 
<div class='chapterlabel' id="V0"> 37</div><div class='s'>Jeremías achika egkeamu </div> <div class='p'> <span class="verse" id="V1">1&#160;</span>Babilonia nugkan apuji Nabucodonosor, apu Joaquima uchiji Jeconíasan Judá apuji adaimainun idayak, Josíasa uchiji Sedequíasan apu adaikauwai.   <span class="verse" id="V2">2&#160;</span>Tujash Sedequíasak, niina atuwe aidaush, tuja tikich aents Judá wegantu aidaushkam Jeremías Tuke Pujuu chichamen etsegbaunak antugkachu ainawai.   </div><div class='p'> <span class="verse" id="V3">3&#160;</span>Nuninayatak apu Sedequías Selemíasan uchiji Jucal aajakua nuna sacerdote Sofonías Maaseíasan uchiji aajakua nujai akateg profeta Jeremías ujaktajum tusa ishiakui. Dutika ishimak aatus akatmamjauwai: “Jeremíasah, Tuke Pujuu iina Apajuíjiya nunú ame segatkagtita”, tiuwai.   <span class="verse" id="V4">4&#160;</span>Tuja Jeremíasak eke aents achika chimpitainmak egkeachbau asa, agkan wekagajakui.   <span class="verse" id="V5">5&#160;</span>Nunú tsawantin babilonianmaya suntag aidau Jerusalégkan jetektatus tenteawag batsamtau. Nunik batsatun egiptunmaya suntag aidau apu Sedequías maanitai atukagtatus mininawai tabaun antukajui, nunik antukag ishamak dita nugken waketuinak Jerusalégnak ukukiajui.   </div><div class='p'> <span class="verse" id="V6">6&#160;</span>Nunikagmatai Tuke Pujuu Jeremíasan chichajak:   <span class="verse" id="V7">7&#160;</span>“Judá apuji aents chichama etsejin aidaun awemama nunú ujakta: Egiptunmaya suntag aidau dita ayamjuktatus minina duka dita nugken waketjattawai.   <span class="verse" id="V8">8&#160;</span>Nunikmatai, babilonianmaya aidau ataktu waketug Jerusalégnak jetekag depetuk ditanu emagtatui, dutikainak yaaktanak jiiyai apeawagtatui.   <span class="verse" id="V9">9&#160;</span>Tuke Pujuu chichaak: Babilonianmaya aidauk tuke shimak shiyakaje, ataktu wakitkig kaunachagtatui tusagmek shiijak aneasaigpajum, nunak nunikchattawai.   <span class="verse" id="V10">10&#160;</span>Tuja atumin ataktu jetepainakui, atum ashí ijinawagminish, ujumak aents kupinau aidau dita aakjin juwaju aina nunú ataktu nantajag atumnak depetamak atumi yaaktajinak jiiyai ekemakagtatui”, tiuwai.   </div><div class='p'> <span class="verse" id="V11">11&#160;</span>Tuja egiptunmaya suntag aidau mininamun antukag, caldeo suntag aidau Jerusalégkan tentea batsatu waketuinaig,   <span class="verse" id="V12">12&#160;</span>Jeremías nuwi pujau jiinkiuwai, Benjamín wegantu aidau nugken wetatus, wagki nuwi jegaa nugkan tinamkagtiagtai niinu atinun jukitin asa.   <span class="verse" id="V13">13&#160;</span>Nunik wea weakua Benjamígka waitijin jegattaman, Selemíasan uchiji Irías Hananíasan tijaji waitin kuitamin aajakua nunú awajus chichajak:  </div><div class='p'>“¡Amek dekas babilonianmaya suntag aidaujai ijunjatjai tusameap wakegame!” tiuwai.   <span class="verse" id="V14">14&#160;</span>Tusa tama Jeremías ayaak:  </div><div class='p'>“¡Wika babilonianmaya suntag aidaujai ijunjatag tusanuk wakegatsjai!” tiuwai.  </div><div class='p'>Tusa tutaish antugtsuk achika juki apu atuwe batsatbaunum ejegauwai.   <span class="verse" id="V15">15-16&#160;</span>Dutikamtai nunú apu atuwe aidau Jeremíasan shiig senchi kajejuidau asag, suwimatajum dutikajum Jonatán papiin agauwa nuna jee aajakua nunú, yamai aents achika egketai awajsamua nuwi initak taimua nuwi egkeatajum tusa tima egkeawajui. Dutikam nuwi kuashat tsawan pujusui.   </div><div class='p'> <span class="verse" id="V17">17&#160;</span>Nuwi pujaun, Jeremías jiikjum wi pujusa inamtaijua juwi itaatajum tusa apu Sedequías, tiuwai. Tusa timatai Jeremíasan juki ejegawajui. Dutikawagmatai apu Sedequías ima niinak akanak iniak:  </div><div class='p'>“¿Chicham etsegkata tusa Tuke Pujuu akatamjamush atsuak?” tau.  </div><div class='p'>Tama Jeremías ayaak:  </div><div class='p'>“Ehe awai, tuja apujuh, aminak Babilonia nugkan apujiya nunú depetamkattawai tujutmae”, tiuwai.   </div><div class='p'> <span class="verse" id="V18">18&#160;</span>Nuna tusa niina pempeentuki iniak:  </div><div class='p'>“Atum mina achigkajum egketuaujum nunash wisha ¿aminash, amina atuwem aidaunash, nuniachkunush ashí tikich aents aina nunash waji pegkegchauna dutikau asamtai egketuaugme?   <span class="verse" id="V19">19&#160;</span>Tuja profeta aidau chichainak, babilonianmaya aidauk atumnak, tuja atumi nugkenash jetekchagtinai tusa tujamin agma dusha ¿tuwi batsatua?   <span class="verse" id="V20">20&#160;</span>Apuh, minash wait anenjugta tajame. Wait aneasam, ¡ataktu awagkimek Jonatágka jeen egkeatajum tusamek tiipa! ¡Nuwi epenim pujus jakati tusamesh wait aneasam idaitusaipa!” tiuwai.   </div><div class='p'> <span class="verse" id="V21">21&#160;</span>Tusa timatai apu Sedequías, Jeremías jukijum agá suntaja ijuntai awa nuwi apusajum, kashi kashinig pagka sujin yuja nuwiya makichik pag sutatjume, tiuwai. Tusa timatai jukiag, suntaja ijuntain apusajui. Dutikawag makichik tsawantai makichik pagkan suwidau. Dutika suu batsatu ashí yaaktanum pag amuekamtai, sutsuk idaisajui.   </div><ul class='tnav'>
<li><a href='index.htm'>Jeremías</a></li>
<li><a href='JER36.htm'>&lt;</a></li>
<li><a href='JER.htm'>37</a></li>
<li><a href='JER38.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
