<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Juan 1</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JHN01.htm" />
</head>
<body>
<ul class='tnav'>
<li><a href='index.htm'>Juan</a></li>
<li><a href='LUK24.htm'>&lt;</a></li>
<li><a href='JHN.htm'>1</a></li>
<li><a href='JHN02.htm'>&gt;</a></li>
</ul>
<div class="main">
 <div class='mt'>Yamajam chicham Juan agagbau   
</div><div class='chapterlabel' id="V0"> 1</div><div class='s'>Cristo chicham dekaskea nunak itauwai </div> <div class='p'> <span class="verse" id="V1">1&#160;</span>Yama nagkamtinig Chichamak aajakui, nu Chichama duka Apajuijai aajakui, nuigtush Chichama duke Apajuí aajakui.   <span class="verse" id="V2">2&#160;</span>Nagkamtinish nigka Apajuijai pujujakui.   <span class="verse" id="V3">3&#160;</span>Ashí wají aidauk ni najankamu ainawai, nunin asa makichkish ni najanachbauk atsawai.   <span class="verse" id="V4">4&#160;</span>Niinig pujutash aajakui, nunú pujuta nu aentsun tsaaptinji aajakui.   <span class="verse" id="V5">5&#160;</span>Nu tsaaptin suwe aidaunak tsaaptin awajsauwai, imatikamu asa suwea dushakam tsaptinnak depetkachajui.   </div><div class='p'> <span class="verse" id="V6">6&#160;</span>Aajakui makichik aents Apajuí awemamu, Juan daagtin,   <span class="verse" id="V7">7&#160;</span>nigka tsaaptinun pachis etsegtukti tibau aajakui, nunú etsegtai ashí aents aidauk dekaskeapi titinme tabaunum.   <span class="verse" id="V8">8&#160;</span>Juagkak tsaaptina nu aajakchauwai; ayatak tsaaptina nuna etsegtukti tusa awemamu aajakui.   <span class="verse" id="V9">9&#160;</span>Nu dekas tsaaptin ashí aentsun tsaapmitkauwa nu, wamak ju nugka jui taatin asamtai.   </div><div class='p'> <span class="verse" id="V10">10&#160;</span>Nunú tsaaptinuk nugká akiinauwai, nuigtush nugkak ni najanamu aajakui; tujash nugkanmaya aidauk, juwapita Apajuí awemamuk tusag dekachaju ainawai.   <span class="verse" id="V11">11&#160;</span>Niinu aidau batsatbaunum tauwai, tujash niinu aina duka dakitjajui.   <span class="verse" id="V12">12&#160;</span>Dutikawagmataish ya aidauwa chichaman etsegtai shiig wakejus antugkag dekaskeapi tiaje, nu aidaunak Apajuí uchijí emakui,   <span class="verse" id="V13">13&#160;</span>nunin asag Apajuí uchijí ainawai, aents wakegamunum akiintai aina nunin ainatsui, Apajuiyai akiinkaju asag.   </div><div class='p'> <span class="verse" id="V14">14&#160;</span>Nunú Chichama duka Aentsmaga akiina jutiijai wajumchik mijan pujusui. Nuna imanjig jutii wainkabiaji, Apajuí Uchijí makichkiuchia nu, wait anenkagtamuji nuigtú dekaskejishkam.   <span class="verse" id="V15">15&#160;</span>Juan Jesusan pachis etsegtak: “Juuwai wi niina pachisan: Mina ukujui minitta nuuwai mina nagkaetasuk, wagki nigka wisha atsaig pujujakú asa” timayag duka, tiuwai.   </div><div class='p'> <span class="verse" id="V16">16&#160;</span>Wagki ashí niina imanjiya nuiyag pegkeg pujutak jukiuwaitji, shiig kuashat anentag wait anenjamjauwa dui.   <span class="verse" id="V17">17&#160;</span>Apajuik chicham umiktina nunak Moisesai sujamsau aajakui, tujash wait anenkagtamu nuigtú dekaskea duka Jesucristui jukiuwaitji.   <span class="verse" id="V18">18&#160;</span>Apajuinak makichik aentskesh tuke wainkachu ainawai, ni Uchijí makichkiuch Apajijai ijunag pujuwa nunú dekamtijamauwai.   </div><div class='s'>Juan Yamijatin Jesucristo pachisa etsegtukbau </div> <div class='r'>(Mt. 3.11-12; Mr. 1.7-8; Lc. 3.15-17)  </div><div class='p'> <span class="verse" id="V19">19&#160;</span>Juna Juan etsegkauwai, judío apuji aidau Jerusalén batsamsag sacerdote aidaun, levita aidaujai Juagkan iniasti niish yakita tusag ishitkajua dui.   <span class="verse" id="V20">20&#160;</span>Nu aidau tusá iniam Juan ugmamtsuk etsegtumak:  </div><div class='p'>—Wika Cristuchuitjai, tiuwai.   </div><div class='p'> <span class="verse" id="V21">21&#160;</span>Tutai ataktú iniinak:  </div><div class='p'>—¿Tujash amesh yaitpa? ¿Eliaskaitam? tuidau.  </div><div class='p'>Tama: Duchauwaitjai, tau. Tutai: —¿Profeta taatnai tibauwa dukaitam?  </div><div class='p'>Tamashkam:  </div><div class='p'>—Atsa, tiuwai.   </div><div class='p'> <span class="verse" id="V22">22&#160;</span>Tutai:  </div><div class='p'>—¿Tujash amesh yaitpa? jutii awetabiagma nu ujakta tau asá dekatasa taji, ¿amesh yaitjai tumame?   </div><div class='p'> <span class="verse" id="V23">23&#160;</span>Tama Juan ayaak:  </div><div class='p'>—Wika makichik chicham uwegshunum untsubau antuekatnai:  </div><div class='q'>“Apu minitin jinta tutupit dakuektajum”, titinai tusa profeta Isaías tiuwa nuuwaitjai, tau.   </div><div class='p'> <span class="verse" id="V24">24&#160;</span>Fariseo aidau ujumak aents aidaun Juagkan iniasti tusa awemamu aidau,   <span class="verse" id="V25">25&#160;</span>iniinak: —Ame Cristuchu, Eliaschau, profetakesh achayatkumesh ¿wagka aentsush yamiame? tuidau.   </div><div class='p'> <span class="verse" id="V26">26&#160;</span>Tiagtai Juan ayaak:  </div><div class='p'>—Wika yumí yamijatjai, tujash atum ainajum anuiya awai makichik, duka atumek waintsugme,   <span class="verse" id="V27">27&#160;</span>nigka duik nagkamas tuke pujuwaitak mina ukujui patatkawai. Wika niiya ibauchu asan ni sapatji jigkamunakesh atitmaitsujai, tiuwai.   </div><div class='p'> <span class="verse" id="V28">28&#160;</span>Ashí jujú aina duka Betábara Jordagka amain, Juan yamijatak pujamunum nunikui.   </div><div class='s'>Apajuí Uwigji pachisa tibau </div> <div class='p'> <span class="verse" id="V29">29&#160;</span>Kashinia dui, Juan Jesusan wainkauwai, niina adijkatatus minittaman, nunik: “Diistajum, auwai Apajuí Uwigji,<a href="#FN1" class="notemark">*<span class="popup">Judío aidauk ditá tudaujin tsagkugnagtasag, tuké uwijá uchijin aishmagkun maa apejakú ainawai. Juan Jesusan pachis: “Juuwai dekas Apajuí Uwigji” tiuwa nunak, jutii tudaujin mantamnatin asamtai tiuwai.</span></a> ashí aents nugkanmaya aidau tudaujin akikmak mantamnatta nunú.   <span class="verse" id="V30">30&#160;</span>Juuwai wi niina pachisan: ‘Mina ukujui makichik aents minitta nuuwai mina nagkaetasu, wagki nigka wisha atsaig tuke pujujakú asa’, timag duka.   <span class="verse" id="V31">31&#160;</span>Wikishkam niinash yaita nunak dekachiatkun yumí yamijatmajai, Israel aents aidauk ni wantintai dekaatnume tau asan”, tiuwai.   </div><div class='p'> <span class="verse" id="V32">32&#160;</span>Junashkam Juan: “Wakaní Pegkeji nayaimpinmaya pauma nunin wajas akaiki, Jesusai ekeemtatman wainkabiajai tusa etsegkauwai.   <span class="verse" id="V33">33&#160;</span>Nuniakuish eke dekachbaijai niish yaita nunak; tujash yumí yamijatjata tusa awetiuwa nu chichagtak: ‘Wakaní Pegkeji akaiki yayai ekeemu wainkattame, nunú atatui Wakaní Pegkejijai yamijatjatnuk’, tujutmayi.   <span class="verse" id="V34">34&#160;</span>Wika nuna wainkau asan, nigka Apajuí Uchijiyai tusan etsegtajai”, tiuwai.   </div><div class='s'>Nagkamchak Jesusa jintintaiji aajakaju </div> <div class='p'> <span class="verse" id="V35">35&#160;</span>Kashinia dui, Juan ataktú jimag jintintaijijai wajai,   <span class="verse" id="V36">36&#160;</span>Jesús nagkaemattaman wainak: —Diistajum, auwai Apajuí Uwigji, tau.   </div><div class='p'> <span class="verse" id="V37">37&#160;</span>Tutai jimag Juagká jintintai aidau antukag, Jesusan nemagkajui.   <span class="verse" id="V38">38&#160;</span>Nunik miniagtatman Jesús ukujin ayampá diikmá wainak:  </div><div class='p'>—¿Wají atumesh egagme? tau.  </div><div class='p'>Tutai dita aiinak:  </div><div class='p'>—Rabí (nunak maestro taku tawai), ¿tuwí pujame? tuidau.   </div><div class='p'> <span class="verse" id="V39">39&#160;</span>Tiagtai Jesús ayaak:  </div><div class='p'>—Minitajum nunikjum wainkatajum, tau.  </div><div class='p'>Tima ditashkam wegag ni pujamujin wainkajui, nunikag nuig juwakajui, a las cuatro tumain wegau asamtai.   </div><div class='p'> <span class="verse" id="V40">40&#160;</span>Jimaja nuiya Juan tabaun antuk Jesusan nemagkajua duka Andrés, Simón Pedro yachiya nu aajakui.   <span class="verse" id="V41">41&#160;</span>Andrés Jesusan wainak dekatkauk ni yachi Simogkan wejí:  </div><div class='p'>—Yamaik Mesías wainkaji, tusa ujakui. (“Mesías” tawa nunak “Cristo” taku tawai.)   </div><div class='p'> <span class="verse" id="V42">42&#160;</span>Tusa Simogkan juki Jesús pujamunum ejegauwai, dutikamtai Jesús wainak, chichajak:  </div><div class='p'>—Amek Simogkaitme, Juagká<a href="#FN2" class="notemark">†<span class="popup">“Juan” tawa nunak Simón Pedro apajin tawai tikich versión aina nuig, nuna imá Reina Valeraya duke Jonás tawai. Mt. 16.17 Jonás tawai Simón Pedro apajin. Nuniau asa pachimtakan tuinawai, tujash initaik manuscrito griego agagbau aina nuig Juan tau asamtai, aikasaik ukuaji.</span></a> uchijí, tujash yamaik amek Cefas<a href="#FN3" class="notemark">‡<span class="popup">“Cefas” tawa nunak arameo chichamnum kaya taku tawai. Tuja Pedro tawa dushakam griego chichabai kaya taku tawai duka diistá Mt. 16.18.</span></a> atatme, tiuwai. (Cefas tawa nunak Pedro taku tawai.)   </div><div class='p'> <span class="verse" id="V43">43&#160;</span>Kashinia dui, Jesús Galilea wekamá Felipen igkug, chichajak:  </div><div class='p'>—Nemagtukta, tiuwai.   </div><div class='p'> <span class="verse" id="V44">44&#160;</span>Felipek betsaidanmaya, Andrés Pedro aina nuna yaaktajiya nuiyag niish aajakui.   <span class="verse" id="V45">45&#160;</span>Felipeshkam Natanaelan ujaktatus weuwai, nunik: —Jesús nazaretnumia, José uchijí wainkamji, niina pachis Moisés chicham umiktinnum agajua nu, nuigtú profeta aidaush dutiksag agajajua nu, tau.   </div><div class='p'> <span class="verse" id="V46">46&#160;</span>Tama Natanael chichaak:  </div><div class='p'>—¿Nazaretnumiash makichik pegkejash jiinmainkaih? tau.  </div><div class='p'>Tutai Felipe ayaak:  </div><div class='p'>—Dekas wemí amesh wainkamnum, tiuwai.   </div><div class='p'> <span class="verse" id="V47">47&#160;</span>Tima Natanael Jesús pujamunum jegantatus wetatman ikaag wainak:  </div><div class='p'>—Ju mina juuwai dekaskenum Israel aents, tsanumtanash tsanumchauwa nu, tau.   </div><div class='p'> <span class="verse" id="V48">48&#160;</span>Tama Natanael ayaak:  </div><div class='p'>—¿Tuwí minash waitkamume? tau.  </div><div class='p'>Tutai Jesús ayaak:  </div><div class='p'>—Eke Felipe tajutjama ujapatsaig, higuera wakentin pujamin wainkamjame, tiuwai.   </div><div class='p'> <span class="verse" id="V49">49&#160;</span>Tama Natanael ayaak:  </div><div class='p'>—Rabí, amek Apajuí Uchijiyaitme, ametme Rey Israeldau, tau.   </div><div class='p'> <span class="verse" id="V50">50&#160;</span>Tama Jesús ayaak:  </div><div class='p'>—¿Higuera wakentin pujamin wainkamjame taja duikik, dekaskeapi tujutam? juna nagkaesau wají aidau wainkattame.   </div><div class='p'> <span class="verse" id="V51">51&#160;</span>Tusa nuigtú chichaak:  </div><div class='p'>—Dekas tajime, Atumek nayaim ujanmatai Apajuinu ángel aidau Aentsmaga akiinauwa nuwi taa waketuidau wainkatin ainagme, tiuwai.   </div><ul class='tnav'>
<li><a href='index.htm'>Juan</a></li>
<li><a href='LUK24.htm'>&lt;</a></li>
<li><a href='JHN.htm'>1</a></li>
<li><a href='JHN02.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V29">1:29</a>
<span class="ft">Judío aidauk ditá tudaujin tsagkugnagtasag, tuké uwijá uchijin aishmagkun maa apejakú ainawai. Juan Jesusan pachis: “Juuwai dekas Apajuí Uwigji” tiuwa nunak, jutii tudaujin mantamnatin asamtai tiuwai.</span></p>
<p class="f" id="FN2"><span class="notemark">†</span><a class="notebackref" href="#V42">1:42</a>
<span class="ft">“Juan” tawa nunak Simón Pedro apajin tawai tikich versión aina nuig, nuna imá Reina Valeraya duke Jonás tawai. Mt. 16.17 Jonás tawai Simón Pedro apajin. Nuniau asa pachimtakan tuinawai, tujash initaik manuscrito griego agagbau aina nuig Juan tau asamtai, aikasaik ukuaji.</span></p>
<p class="f" id="FN3"><span class="notemark">‡</span><a class="notebackref" href="#V42">1:42</a>
<span class="ft">“Cefas” tawa nunak arameo chichamnum kaya taku tawai. Tuja Pedro tawa dushakam griego chichabai kaya taku tawai duka diistá Mt. 16.18.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
