<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Lucas 12</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/LUK12.htm" />
</head>
<body>
<ul class='tnav'>
<li><a href='index.htm'>Lucas</a></li>
<li><a href='LUK11.htm'>&lt;</a></li>
<li><a href='LUK.htm'>12</a></li>
<li><a href='LUK13.htm'>&gt;</a></li>
</ul>
<div class="main">
 
<div class='chapterlabel' id="V0"> 12</div><div class='s'>Fariseo aidau levaduraji pachisa tibau </div> <div class='r'>(Mt. 10.26-33; 12.32; Mt. 10.19-20)  </div><div class='p'> <span class="verse" id="V1">1&#160;</span>Nuniai kuashat mil aents aidau tuwakaju asag, pempeentuniki najanidau. Imaniagtai Jesús dekatkauk jintintaiji aidaun chichajak: —Fariseo aidau levaduraji aina nujai kuitamamkatajum, ditá tsanumtaiji aina nujai.   <span class="verse" id="V2">2&#160;</span>“Wagki uukbau wantintsuk juwaktinuk makichkish atsawai, antsag dekaachbau dekantsuk juwaktinchakam makichkish atsawai.   <span class="verse" id="V3">3&#160;</span>Nuniau asamtai ashí atum tikich antachbaunum chichakbauwa duka, paan antuekatnai; atum kanutaigmin epeni pujusjum chichakbaunashkam ashí antukagtinai”, tiuwai.   </div><div class='s'>Dekas ishamaina nu </div> <div class='r'>(Mt. 10.26-31)  </div><div class='p'> <span class="verse" id="V4">4&#160;</span>Atum mina kumpag aidautigminash tajime: Iyashmin mainakuish ishamkaigpajum, nuna dutikainakush nuigtuk dutikmainchau ainawai.   <span class="verse" id="V5">5&#160;</span>Tujash wi jintintuatjime ya ishamainaitjume nuna: Apajuí ishamkatajum suwimkan sujamak waitut tuke atina nui egkepawagmatai waitmainaitjum nunú.   </div><div class='p'> <span class="verse" id="V6">6&#160;</span>¿Jimag kuichkiuch kayauch piipich juwakjum cinco pishak sujuchuk agmujum? Tujash nunú aina nunak Apajuik makichkish kajimatkig idaitsui.   <span class="verse" id="V7">7&#160;</span>Antsag atumnash Apajuik atumi intashim wajupa awa nunash shiig dekawai, nunin asamtai atumek ishamkaigpajum. Atumek pishak aina nuna nagkaesau ainagme.   </div><div class='s'>Ishamtsuk Cristo nemagnaitjai tumaamainai </div> <div class='r'>(Mt. 10.32-33; 12.32; 10.19-20)  </div><div class='p'> <span class="verse" id="V8">8&#160;</span>Makichik aentskesh Cristunuitjai tusa aents aidau eemtin etsegtugkaju aidaunak, dutiksag Aentsmaga akiinauwa dushakam Apajuí angelji aidau eemtin mina nemagtin ainawai titinai;   <span class="verse" id="V9">9&#160;</span>“tujash aents aidau eemtin mina pachitus dekachujai tujutiu aidauk, Apajuí angelji aidau eemtin ditanak wainchaujai tama agtinai.   </div><div class='p'> <span class="verse" id="V10">10&#160;</span>“Ashí aents aidau Aentsmaga akiinauwa nuna pegkegchau chichagkau akush tsagkujam agtinai; tujash Wakaní Pegkejin pegkegchau chichagkau aidauk tsagkugnagchagtinai.   </div><div class='p'> <span class="verse" id="V11">11&#160;</span>“Atum mina nemagtin aidautigminak jega ijuntainum gobernante nuigtú apu inamin aidau eemtin ejetamawagmataish, wajuk aimkatjaki nuniachkugmesh wajintuk titaja tusagmek uyumaktin aigpa;   <span class="verse" id="V12">12&#160;</span>wagki Wakaní Pegkeji dekamtijamattawai wajintu titatjume nunak”.   </div><div class='s'>Wiyakuch anentainkachu </div> <div class='p'> <span class="verse" id="V13">13&#160;</span>Aents tuwakú aina nuiya makichik chichaak:  </div><div class='p'>—Maestroh, iina apají jaak wají ukugtamkimua nu, ame mina yatsug, yatsumjai akantuniktajum tujutta, tau.   </div><div class='p'> <span class="verse" id="V14">14&#160;</span>Tutai Jesús ayaak:  </div><div class='p'>—Kumpajuh, ¿ya minash ame juez atá nuniachkumesh aents wají sujitdayinakui akantukam suu atá tusash adaitukmae? tau.   </div><div class='p'> <span class="verse" id="V15">15&#160;</span>Nuna tii idaiyak:  </div><div class='p'>—Kuitamamkatajum, utugsag shiig kuashat wají ajutia tusagmek anentaimtú pujuigpa; wagki aentsú pujutjiya duka, shiig kuashat wají aja nui atsui, tiuwai.   </div><div class='p'> <span class="verse" id="V16">16&#160;</span>Nuna tusa augmatbaun pachis: “Makichik wiyakcha nugkeen, shiig kuashat ajak juumain uminjauwai.   <span class="verse" id="V17">17&#160;</span>Imanikmatai nigki anentaimas: ‘¿Utugkatjaki juuká ijumain atsugta duish?’ tau.   <span class="verse" id="V18">18&#160;</span>Nunik anentaimag: ‘Dekas juna jutikatjai, ajak juuká ijumtai aina junak tegagtajai dutikan aan muuntan jegamjatjai, nuwi ashí ajak juukbau aidaun ijumkun nuigtú mina wajig aidaunashkam nuwig ijumjatjai;   <span class="verse" id="V19">19&#160;</span>nunikan umikan: Kuashat mijanai yumain wají aidaunash nuwig ijumjan, nuanui jegá pujusan ayamkun shiig yuwakun, umutainash umakun shiig aneasan pujustajai’, tiuwai.   <span class="verse" id="V20">20&#160;</span>Tujash Apajuí chichajak: ‘¡Anentainkachuh! Yamai kashia juik jakattame; tuja ame wají imatikam ijumjaum dusha, ¿yanau atatua?’ tiuwai.   <span class="verse" id="V21">21&#160;</span>Aatus nuniawai nigki wiyakchameatatus wakega duka, tujash Apajuí eemtin pegkejan takaachkug”, tiuwai.   </div><div class='s'>Apajuí ni uchijí aidaunak kuitamui </div> <div class='r'>(Mt. 6.25-34)  </div><div class='p'> <span class="verse" id="V22">22&#160;</span>Jesús nuna tusa idaiyak jintintaiji aidaun chichajak: “Nuadui tajime. Atumek wajinak yuwatja, wajinak nugkugtaja tusagmek uyumá pujuigpajum.   <span class="verse" id="V23">23&#160;</span>Dekas pujuta nuuwai yutai nagkaesauk, tuja iyashia nuuwai jaanchin nagkaesauwa duka.   <span class="verse" id="V24">24&#160;</span>Cuervo aidau anentaimsa diistajum, ditak ajakmag juuchu ainawai, ajak juuká ijumtaijish jegash atsujuinawai; nuniaig Apajuí ayujui. ¿Atum dekas cuervo aidau nagkaesau akik ainatsjumek?   <span class="verse" id="V25">25&#160;</span>¿Atum ainajum anuiyatigmesh wajupatigmea esajam achainjash tusajum anentaimtú pujakjumesh esaumainaitjume?   <span class="verse" id="V26">26&#160;</span>Nu nuninchikesh dutikmainchau ainayatkugmesh, ¿wagka tikich wají aidaush imanikjumesh uyumagme?   </div><div class='p'> <span class="verse" id="V27">27&#160;</span>“Yagkug aina nu anentaimsa diistajum wajuk tsakainawa, ditak takainatsui, ujuchnash kutamainatsui; tujash atumin tajime, Salomón ashí imanun iwagmamá wajakuitkush yagkujá niimega ibaunak nugkujakchauwai.   <span class="verse" id="V28">28&#160;</span>Dupa ikamia aidau kashin apeam atinnakesh Apajuí imatikas iwaja ibaush, ¿wagkag aan nagkaemas atumnash dutijamachagti aents imatikas dekaskeapi tuchau aidauwah?   <span class="verse" id="V29">29&#160;</span>Nuadui atumek yuwatin, uwagtin aina nu uyumaka anentaimkujum waitú pujuigpajum.   <span class="verse" id="V30">30&#160;</span>Wagki ashí ju wají aina junak aents Apajuí anentaimtuchu aidau, puyatjus yujajin ainawai, tujash atum nunú wají atsumajum nunak atumin Apa nu dekawai.   <span class="verse" id="V31">31&#160;</span>Nuadui atumek, Apajuí inama nu egaktajum, nuniakjum nunú aina duka aan kuashat ajutjamtatjume.   </div><div class='s'>Nayaimpinum wiyakchameaut </div> <div class='r'>(Mt. 6.19-21)  </div><div class='p'> <span class="verse" id="V32">32&#160;</span>“Ishamkaigpajum, ujumak mina jintintaig ainajum nuutigmek, wagki atumnak Apa Apajuiya nu mina inamtaijui pujustinme tusa wakejutpagme.   <span class="verse" id="V33">33&#160;</span>Sujuktajum atumi wajiijum aidauk dutikajum ujunauch aidau yaigtajum. Atum dutiktai Apajuí nayaimpinum wiyakchameaut tuke atinun, kasash waimainchau, mamukush wajiin emesmainchauwa nuanui ukugtamsattajume;   <span class="verse" id="V34">34&#160;</span>nunú wiyakchameatin ajutjamaina nuanuig anentaimsajum pujustajum.   </div><div class='s'>Umintsajum aneaku pujustajum tibau </div> <div class='r'>(Mt. 25.1-13; Mr. 13.34-36)  </div><div class='p'> <span class="verse" id="V35">35&#160;</span>“Shiig umintsajum lámpara ekemakjum dakamsatajum;   <span class="verse" id="V36">36&#160;</span>nuniakjum inak aidau apuji nuwenbaunum wematai, wakitki taa untsumkui wamak ujattajai tusa daká pujuwa numamtuk wajatajum.   <span class="verse" id="V37">37&#160;</span>Shiig aneasagtinai nunú inak aidauk apuji wakitki takamá iwá batsatu igkuam atina duka; dekas tajime, nunak yapagmitka mesanum pekas ni yutain ajamsatnai.   <span class="verse" id="V38">38&#160;</span>Shiig aneasagtinai ditak, aehaet wajasú aish nuniachkush tsawamunmakesh apuji minak uminas batsatu wainam agtina duka.   <span class="verse" id="V39">39&#160;</span>Tujash ju dekatajum, jeenna nunú wají horatinia kasa taattawa nuna dekakug iwá pujumainai, nuniakug jeenig utua kasagmak amaitsui.   <span class="verse" id="V40">40&#160;</span>Nunisjumek atumshakam umintsá pujumainaitjume, wagki Aentsmaga akiinauwa duka, nu horatiniap minittawa tusa anentaimtachbaunum minitnai”, tiuwai.   </div><div class='s'>Inak pegkeg inak pegkegchaujai pachisa augmatbau </div> <div class='p'> <span class="verse" id="V41">41&#160;</span>Nuna timatai Pedro iniak:  </div><div class='p'>—Apuh, ¿nu augmatbau tame dusha jutiikek tukagtam atsa ashí tikich aidaush takumek tame? tau.   </div><div class='p'> <span class="verse" id="V42">42&#160;</span>Tutai Apu Jesús ayaak: “¿Yaita inak betek umin nuigtú shiig anentaimkau asamtai, apuji niina inake aidaun diistí nuniak yutain diyakuk susati tusa idaitam amaina dusha?   <span class="verse" id="V43">43&#160;</span>Shiig aneastinai inak, ni apuji wakitki takamá, ni tibaujinak betek umiak pujaun wainam atina duka.   <span class="verse" id="V44">44&#160;</span>Dekas tajime, ashí wajiijinak niina diigtusti tusa idaitustinai.   <span class="verse" id="V45">45&#160;</span>Tujash nunú inak anentaimas: ‘Mina apujuk wamak taashtatui’, tusa tikich inak aidaun nuigtú inak nuwa aidaunashkam suwimak, nigka yuwak nuigtú umak, nampetnash nampee wajá pujai,   <span class="verse" id="V46">46&#160;</span>nunú inaka nuna apuji tsawan dekachbau, horash dekachbau ai taa suwimkan susa, tikich aents betek umichu aina nujai waittsati tusa idaimainai.   </div><div class='p'> <span class="verse" id="V47">47&#160;</span>“Nunú inak apuji wakegamun shiig dekayatak, umitsuk takatnash takatsuk puja nunú imá senchi suwimkan jukitnai.   <span class="verse" id="V48">48&#160;</span>Untsu suwimak jumainun dekachu asa dutikauwa duka, ujumak suwimak suwam atinai; wagki ya kuashat susamuita, duka kuashat segam atinai; ya kuashat kajintsá idaitusbau ainawa, duka nuní inagkeasa segam atinai.   </div><div class='s'>Jesusa nemajin nemagchau aidaujai tupandayagtinai tibau </div> <div class='r'>(Mt. 10.34-36)  </div><div class='p'> <span class="verse" id="V49">49&#160;</span>“Wika ju nugka juwig tauwaitjai mantuawagmatai ataktú nantaki ai mina nemagtuidau Wakaní Pegkejin jukitnume nunitai tikich mina dakitjuina nunak Apajuí suwimkan susatnume tusan, nuniau asan utugsag wamak uminka tajai.   <span class="verse" id="V50">50&#160;</span>Senchi waittsan inagkeaktatjai, nuadui ¡nunú uminkati tabaunum kuashat anentaimkun waitiajai!   <span class="verse" id="V51">51&#160;</span>¿Atumek agkan pujustinme tusas ju nugka juwig tauwaitai tajumek? Nuninchauwaitjai, wika atum mina nemagtin aidautigmin tikich dakitjamainak kajegtamá batsamtin asamtai tauwaitjai.   <span class="verse" id="V52">52&#160;</span>Wagki yamai nagkamas makichik jeganum cinco aents batsata nuiya, kampatuma nu jimaja nuna shiwagmattawai; nuniai jimaja nu kampatuma nuna shiwagmattawai.   <span class="verse" id="V53">53&#160;</span>Apajishkam uchijijai shiwagmagagtinai, uchishkam apajin shiwagmatnai, dukujish nawanjijai nunisag nawanjish dukujijai, uchijí nuweshkam tsatsajijai, tsatsajishkam uchijí nuwen shiwagmatnai”, tiuwai.   </div><div class='s'>Tsawanta niimé diisá dekamu </div> <div class='r'>(Mt. 16.1-4; Mr. 8.10-13; Mt. 5.25-26)  </div><div class='p'> <span class="verse" id="V54">54&#160;</span>Tusa Jesús aents aidaun chichajak: “Yujagkim etsá akaetaiya nuiya jiinu wainmawaik, yumi yutugtatui tajume, tibauk imanisag yutawai.   <span class="verse" id="V55">55&#160;</span>Dase tsumunmaya dasenkamtaig atumek: Seeki atatui tajume, duka imanisag uminui.   <span class="verse" id="V56">56&#160;</span>¡Tsanumin aidauwah! atum nugkanmayash, nayaimpinmayash niimé diisjum, tsawan wajuku atatua nunú dekau ainayatkugmesh, wi takaamush wainu nuniayatkugmesh, ¿wagka Apajuinunap iwainawa tusagmesh dekamainchaush dekapeagme?   </div><div class='s'>Shiwajumjaish epegkata tibau </div> <div class='r'>(Mt. 5.25-26)  </div><div class='p'> <span class="verse" id="V57">57&#160;</span>“¿Wagka atum pegkeg takamainaitjum duke egatmamtsugme?   <span class="verse" id="V58">58&#160;</span>Amina shiwajumjai apu chichaman epegnunum weakmek, jintaag kakantsam iwajata. Nunikchaminig jueznum ejetamamtai, juez aentsji inajam cárcel egkepawai.   <span class="verse" id="V59">59&#160;</span>Duwi tajame, nui egkepamtaig jiinkishtatme, diwijum ashí akikmakam jiinmainaitme”, tiuwai.   </div><ul class='tnav'>
<li><a href='index.htm'>Lucas</a></li>
<li><a href='LUK11.htm'>&lt;</a></li>
<li><a href='LUK.htm'>12</a></li>
<li><a href='LUK13.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
