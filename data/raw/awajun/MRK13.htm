<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Marcos 13</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/MRK13.htm" />
</head>
<body>
<ul class='tnav'>
<li><a href='index.htm'>Marcos</a></li>
<li><a href='MRK12.htm'>&lt;</a></li>
<li><a href='MRK.htm'>13</a></li>
<li><a href='MRK14.htm'>&gt;</a></li>
</ul>
<div class="main">
 
<div class='chapterlabel' id="V0"> 13</div><div class='s'>Jega Apajuí ememattai tsayam atinai tusa Jesús etsegkamu </div> <div class='r'>(Mt. 24.1-2; Lc. 21.5-6)  </div><div class='p'> <span class="verse" id="V1">1&#160;</span>Jesús jega Apajuí ememattainmaya jiintatman niina jintintaiji aina nuiya makichik:  </div><div class='p'>—Maestroh, ¡kaya aina nu diisia nuigtú jegamkamua dushakam!, tau.   </div><div class='p'> <span class="verse" id="V2">2&#160;</span>Tutai Jesús ayaak:  </div><div class='p'>—¿Ju ibau ekenjá jegamkamua nu wainjumek? Juka makichik kayakesh ekenjamu aina nuiyag juwakchatnai, ashí tsaikbau atinai, tiuwai.   </div><div class='s'>Nagkanbau jegatsaig wantinkagtin aidau </div> <div class='r'>(Mt. 24.3-28; Lc. 21.7-24; 17.22-24)  </div><div class='p'> <span class="verse" id="V3">3&#160;</span>Olivosa mujají jega Apajuí ememattaijai ninis awa nui waka Jesús ekeemsauwai. Nunikmatai Pedro, Jacobo, Juan, Andrés aatus niinak akanak iniinak:   </div><div class='p'> <span class="verse" id="V4">4&#160;</span>—¿Wajutiya dusha nuniktinaita? ¿Tuja tu wantinkatnaita ashí nu wají aina ju uminkatnush?, tuidau.   </div><div class='p'> <span class="verse" id="V5">5&#160;</span>Tiagtai Jesús ditan ayaak: “Kuitamamkatajum makichkish tsanugmajainum,   <span class="verse" id="V6">6&#160;</span>wagki kuashat midiagtinai mina daajun pachisag, nuninak: ‘Witjai Cristunuk’, tusag kuashat tsanubiagtinai.   </div><div class='p'> <span class="verse" id="V7">7&#160;</span>“Atumek maaniamu aidau, nuigtú maaniatasa pampandayamu antakjumesh puyatkatin aigpajum; wagki duka aatus nagkaemaktinai, tujash nu achatnai nagkanbauk.   <span class="verse" id="V8">8&#160;</span>Wagki nugka muunnum inamnuk, mai imanuk maaniagtinai, tuja nugka yaignum batsamnushkam mai nuninuk maaniagtinai. Nuigtush kuashat nugkanum uugbaush atinai; nuniai yapagtash tepeatnai, pampandayamushkam atinai. Waitiamu yama nagkamnamuk nu agtinai.   </div><div class='p'> <span class="verse" id="V9">9&#160;</span>“Tujash atumek kuitamamkatajum; wagki apu chichaman inagnau aidaunum sujupakagtinai nuigtú jega ijuntai aidaunum awaintamawag asutamawagtinai. Dutijamainak mina nemagtau asagmin gobernador batsatbaunum ejetamawag nuigtú rey batsatbaunmash ejetamawagtinai, mina pachitus titinme tusag.   <span class="verse" id="V10">10&#160;</span>Tujash dekatkauk yamajam chichama juka ashí nugkanum makí makichik chichaman chichaaku batsata nuish etsegkamu atinai.   <span class="verse" id="V11">11&#160;</span>Tuja apunum sujupaktatus jujamainakuish, atum chichaktinuk uyumakaigpajum, nui titatjum duka Apajuí tujamtata nu chichaktatjume; wagki duka atum chichakchattagme, Wakaní Pegkejiya nu chichamtijamkatnai.   <span class="verse" id="V12">12&#160;</span>Nuniamunum yachin maatnume tusag sujiagtinai, antsag uchigtin aidaushkam uchijin maatnume tusag sujiagtinai; uchi aidaushkam apají shiwagmagtinai nuninak maidiagtinai.   <span class="verse" id="V13">13&#160;</span>Ashí aents aidau kajegtabiagtinai mina daag pachisjum chichau asagmin; tujash ni ebetmamag nagkanbaunum jegá nu uwemjagtinai.   </div><div class='p'> <span class="verse" id="V14">14&#160;</span>“Tuja profeta Daniel, makichkish dutikmainchaun shiig pegkegchau dutikawagtinun pachis tiuwa nunú wainkugmek (nuna aujuk dekaatnume), Judea batsatutigmek mujá pisagtin atajum.   <span class="verse" id="V15">15&#160;</span>Tuja jega ekenja jegamkamu nagkatka nui pujauk, akaiki jegagkesh wayawaigka makichik wajiijinakesh jukitasag,   <span class="verse" id="V16">16&#160;</span>antsag ajanum takaak pujaushkam, jaanchi jukitjai tusag waketjukigka.   <span class="verse" id="V17">17&#160;</span>¡Wait anentuinajai nunú tsawantin nuwa ejamtin nuigtú uchí amuntsuaku agtina nunak!   <span class="verse" id="V18">18&#160;</span>Apajuí ausatajum, atum pisamua nu tsetsek tepeamunum ajutjaminum.   </div><div class='p'> <span class="verse" id="V19">19&#160;</span>“Wagki Apajuí nugká najanauwa nui nagkamas yamaiya juish imanika waitchatain, atakea duish imanika waittsashtin tikima senchi waitiamu atinai.   <span class="verse" id="V20">20&#160;</span>Tuja Apu Apajuí nu waitiamu aina nuna imijchataik, makichkish uwemainchau ainawai; tujash ni etegjamuji aina nu aneamunum, waitiamu aina nunak imijkatnai.   </div><div class='p'> <span class="verse" id="V21">21&#160;</span>“Tuja makichik aentskesh: ‘Diistajum, Jui Cristo pujawai’ tachakush ‘Awi pujume’ tuinakuish dekaskeapi tiigpajum.   <span class="verse" id="V22">22&#160;</span>Wagki kuashat aents ‘Cristuitjai’ tusag nuigtú profeta ainaji tuidaush wantinjagtinai; nuninak kuashat aents dutikmainchaun iwainagtinai tsanumainak, nunidau asag Apajuí etegkamu aidaunash dita tsanuamunak tsanujagtinai.   <span class="verse" id="V23">23&#160;</span>Nuadui atumek kuitamamkatajum, ashí juna pachisnuk yaunchuk emtikan tibaijime.   </div><div class='s'>Aentsmaga akiinauwa nu minitnuji </div> <div class='r'>(Mt. 24.29-44; Lc. 21.25-28)  </div><div class='p'> <span class="verse" id="V24">24&#160;</span>“Nunú tsawan waitut nagkaemaig, etsag suwe wajastinai, nantushkam etsanbaunak megkaekatnai.   <span class="verse" id="V25">25&#160;</span>Yaya aidaushkam kakeyagtinai, imanidau asagmatai nayaimpinmaya senchigtin aidaushkam buchitjagtinai.   <span class="verse" id="V26">26&#160;</span>Nunú imaniai Aentsmaga akiinauwa nu, yujagminum pachitkau ashí senchijijai tsawan wajasá minaun wainkagtinai.   <span class="verse" id="V27">27&#160;</span>Ni angelji aidaun ishiaktinai, dutikam ni etegjamuji aidau ashí nugka nagkatkamunum nayaim najatamunum batsatun ijumjatnume tusa.   </div><div class='p'> <span class="verse" id="V28">28&#160;</span>“Higueran pachisan augmattsan titatjim nu unuimagtajum, atumek: ‘Higuera kanawe aidau wentsamtuju dukegkuig wamkeap esat nagkamnattawa’, tusajum dekau ainagme.   <span class="verse" id="V29">29&#160;</span>Nunisjumek, nunú wají uminaidau wainkugmek, Aentsmaga akiinauwa nu taatnuk namput wajaschagapi titin atajum.   <span class="verse" id="V30">30&#160;</span>Dekas tajime, yamai aents aina jusha batsataig ashí uminkatnai.   <span class="verse" id="V31">31&#160;</span>Nayaimpik nugkajaig megkaejatnai, tujash mina chichamjuk umintsukek juwakchatnai.   </div><div class='p'> <span class="verse" id="V32">32&#160;</span>“Tujash tsawannak nuigtú horanash makichkish dekainatsui, nayaimpinmaya ángel aidaukesh, Apajuí Uchijigkesh dekatsui, imá mina Apajuk dekawai.   <span class="verse" id="V33">33&#160;</span>Nuadui atumek aneaku pujakjum iwá pujutajum, wagki nu tsawan uminkatnuk dekachu asajum.   <span class="verse" id="V34">34&#160;</span>Juka, aents tikich nugkanum weak, niina inake aidaun jega kuitamjutkatajum tusa makí makichik inake aina nuna takatan tinamak, waitin kuitamkatnunashkam iwá pujutá tusa ukuak weuwa nuninai.   <span class="verse" id="V35">35&#160;</span>Nuadui iwá pujutajum, wagki jeenna dusha wajutik minit; kintamkumpash nuniachkush ae aetash, atash shinaimpash, kashikmasampash minit duka dekachu asajum;   <span class="verse" id="V36">36&#160;</span>nuniagmin pachiachbau minikmá kajigka batsatjumin waipakainum.   <span class="verse" id="V37">37&#160;</span>Atumin tajim junak, ashí tikichnash tajai: ¡Iwá pujutajum!”   </div><ul class='tnav'>
<li><a href='index.htm'>Marcos</a></li>
<li><a href='MRK12.htm'>&lt;</a></li>
<li><a href='MRK.htm'>13</a></li>
<li><a href='MRK14.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
