<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Juan 12</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JHN12.htm" />
</head>
<body>
<ul class='tnav'>
<li><a href='index.htm'>Juan</a></li>
<li><a href='JHN11.htm'>&lt;</a></li>
<li><a href='JHN.htm'>12</a></li>
<li><a href='JHN13.htm'>&gt;</a></li>
</ul>
<div class="main">
 
<div class='chapterlabel' id="V0"> 12</div><div class='s'>Betanianmaya nuwa Jesusa naween kugkuinui ukatkamu </div> <div class='r'>(Mt. 26.6-13; Mr. 14.3-9)  </div><div class='p'> <span class="verse" id="V1">1&#160;</span>Seis tsawan asa Pascua jegatin ai, Jesusak Betania weuwai, Lázaro jakamtai ni inankiuwa nuna pujutaijin.   <span class="verse" id="V2">2&#160;</span>Nui jegamtai Jesusan eme anentsag agkú yuatnun umigkajui; dutikawagmatai Marta yutain pekai, Lázaro Jesusjai mesanum eketaidau.   <span class="verse" id="V3">3&#160;</span>Nuninai María kugkuin senchi akik, ayatak nardo najanamun, jimaituk litro juki tajuntun, Jesusa nawen ukatuk, niina intashinig ujugtujui. Dutikam kugkuntig jegan akijuauwai.   <span class="verse" id="V4">4&#160;</span>Imanikmatai Judas Iscariote, niina jintintaiji aina nuiya, makichik niina sujuktina nu chichaak:   </div><div class='p'> <span class="verse" id="V5">5&#160;</span>—¿Wagka jujú kugkuinush trescientos denario sujunkache, dutika ujunauch aidau yaimaina nu? tau.   </div><div class='p'> <span class="verse" id="V6">6&#160;</span>Tujash nunak, ujunauch aidaun puyatjak tichauwai, nigka kasa asa nuigtú kuichik egketainash nigki takaku asa, nui egkeamunash juujakú asa dutikatatus tiuwai.   <span class="verse" id="V7">7&#160;</span>Tutai Jesús ayaak:  </div><div class='p'>—Idaisata, junak mina ukugsagmatai jutijuawagtinun ukusá pujugbaun jutijawai.   <span class="verse" id="V8">8&#160;</span>Ujunauch aidauk atumjaig tuke batsabiagtatui, untsu wika atumjaig tuke pujushtatjai, tiuwai.   </div><div class='s'>Lázaro maami tusa chicham umigkamu </div> <div class='p'> <span class="verse" id="V9">9&#160;</span>Kuashat judío aidau Jesús Betania pujawai tuinamun dekawag weajui, niina wainainak Lazaronashkam jakau aig Jesús inankiu asamtai, wainkata tuidau asag.   <span class="verse" id="V10">10&#160;</span>Nudiagtai sacerdote apuji aidaushkam, Lázaro maami tusag chichaman umigkajui,   <span class="verse" id="V11">11&#160;</span>wagki ni nantakbaujin wainainak, kuashat judío aidau Jesusan dekaskeapi tusag nemajuinak ditajai kanaidau asagmatai.   </div><div class='s'>Jesús Jerusalén wayamu </div> <div class='r'>(Mt. 21.1-11; Mr. 11.1-11; Lc. 19.28-40)  </div><div class='p'> <span class="verse" id="V12">12&#160;</span>Kashinia dui kuashat aents fiestanum kaunau aidau, Jesús Jerusalén taatatus minawai tabaun dekawaju,   <span class="verse" id="V13">13&#160;</span>nunikag duká tsupijag jiinjag igkuinak, senchi untsumkag:  </div><div class='p'>—¡Emematiagmi! ¡Apu Apajuí awemam Israela Reyji miná duka pegkegmai! wajaidau.   </div><div class='p'> <span class="verse" id="V14">14&#160;</span>Jesús burron wainkau, nunik nuwi ekeemiu, Agagbaunum tawa nunisag, duka:   </div><div class='q'> <span class="verse" id="V15">15&#160;</span>“Siognumia aents aidautigmek ishamkaigpa;  </div><div class='q'>diistá atumi Reyjum burronum entsatkau mina nunú”, tawai.   </div><div class='p'> <span class="verse" id="V16">16&#160;</span>Nagkamchakug jintintaiji aina duka wagka aniawa nunak dekachajui; tujash Jesús nayaimpinum wakitkimtai adeajajui, ashí niina utugkaje, nu pachisa agagbauwa nunak.   </div><div class='p'> <span class="verse" id="V17">17&#160;</span>Aents aidau Jesús Lázaro ukusbaun untsuká inanbaun wainkaju aina nu, dutikame tusag etsejuidau.   <span class="verse" id="V18">18&#160;</span>Nunikmatai, aents aidau Jesusan igkugtatus jiintujaju, wagki aents dutikmainchaun dutikamu tabaun dekawaju asag.   <span class="verse" id="V19">19&#160;</span>Nuniagtai fariseo aidau ditak tudaiyinak: —¡Diisjuah, ashí aents igkugtatus ashintuinana! Ii chicham umikmag duka makichkish dutikashtatagjama, tiajui.   </div><div class='s'>Griego aidau Jesusan wainkatatus kaunkamu </div> <div class='p'> <span class="verse" id="V20">20&#160;</span>Fiestanum Apajuin ememattatus kaunkau aina nuiya, ujumak griego aents aidau,   <span class="verse" id="V21">21&#160;</span>Felipe yaakat betsaidanmaya Galilea nugkanum pujuuwa nuna jegaantag:  </div><div class='p'>—Apuh, Jesús wainkatasa wakegaji, tiajui.   </div><div class='p'> <span class="verse" id="V22">22&#160;</span>Tama Felipe Andresan jegajua ujakú, nunik niijai Jesusan ujakajui.   <span class="verse" id="V23">23&#160;</span>Tusá ujaam Jesús chichaak:  </div><div class='p'>—Aentsmaga akiinauwa nu nayaimpinum wakitkitta duka yamaik horak uminkae.   <span class="verse" id="V24">24&#160;</span>Dekas tajime, Ajakan jigkayí nugkaa ajachmak nunisag nigki awai, untsu nugkaa initak ajaam jaka tsapai nejeakug, kuashat nejeawai.   <span class="verse" id="V25">25&#160;</span>Aents ju nugka juiyan wakegas takaa pujauk, uwemjashtinai; untsu ju nugkanmaya aina nunak uyumatsuk mina umigtuina duka pujut tuke atina nuna jukitin ainawai.   <span class="verse" id="V26">26&#160;</span>Aents mina umigtuktatus wakegauk nemagtuktinme, mina umigtin aidauk wijai pujusagtinai, tuja mina umigtin aina nunak mina Apagshakam eme anentinai.   </div><div class='s'>Jesús ni mantamnatnuji etsegkamu </div> <div class='p'> <span class="verse" id="V27">27&#160;</span>Yamaiya juik shiig senchi anentaimku waitiamu ajutui, ¿wajintajaki? ¿Apawah, mina mantuawagtata nunak idaitustinme titajash? Tujash juna juniktasan tauwaitjai.   </div><div class='p'> <span class="verse" id="V28">28&#160;</span>Apawah, aminak emematjabiagtinme, tiuwai. Nuna tai nayaimpinmaya chicham: Duwik emematjitnume tusanuk dutikabiajai, tujash awentsanuk iwainaktatjai tabau antuekauwai.   </div><div class='p'> <span class="verse" id="V29">29&#160;</span>Nu tabaun aents nui ijunu antukaju, nunikag, ipamtai tuidau; nuniai tikich aidau:  </div><div class='p'>—Ángel chichaké, tuidau.   </div><div class='p'> <span class="verse" id="V30">30&#160;</span>Tiagtai Jesús chichaak:  </div><div class='p'>—Juna chichá nunak mina antumtijuktasag tatsui, atumin antumtijamkagtatus tawai.   <span class="verse" id="V31">31&#160;</span>Yamaiya juuwai ju nugkanmaya suwimak suwamu atata duka, tuja yamaiya juiki Iwanch ju nugka jui inama nunú depetkamu atata dushakam.   <span class="verse" id="V32">32&#160;</span>Mina numinum achijag yakí takujiagmatai, jakan nantaakun, ashí aentsnak minai minaig ikaunmantatjai, tiuwai.   </div><div class='p'> <span class="verse" id="V33">33&#160;</span>Nunak ni wajuk maam atinaita nuna aentsun dekamtikak tiuwai.   <span class="verse" id="V34">34&#160;</span>Tutai aents aidau aiinak: —Chicham umiktina nui, Cristuk tuke pujutnai tibauwa nu antukuitji; nuniaish, ¿wajuk asamea Aentsmaga akiinauwa duka maatasa yakí takuam atatui tame? ¿Nu Aentsmaga akiinaush yaita?   </div><div class='p'> <span class="verse" id="V35">35&#160;</span>Tiagtai Jesús ayaak: —Yamaikik tsaaptinuk atumjai ijunag pujawai, tujash dukap tsawan pujugtamchattawai, wajumchik tsawan atumjaig pujuttawai, nuniau asamtai atumjai tsaaptin awa duik, tsaaptinnum yujastajum. Pachiachbau suwe minak uwaktamkainum, wagki suwenum wekaga duka dekatsui ni wegamujinak shiig wainmak wegachu asa.   <span class="verse" id="V36">36&#160;</span>Tsaaptin atumin awa duik, tsaaptina nu dekaskeapi titajum, nunikjum tsaaptinu uchijí aminjum.  </div><div class='p'>Juna Jesús tusa ukuak weuwai, nunik ditanak uumjukui.   </div><div class='s'>Judío aidau dekaskeapi tichamu </div> <div class='p'> <span class="verse" id="V37">37&#160;</span>Tujash aents dutikmainchaun kuashat ditá eemtin iwainataish Jesusnak dekaskeapi tuinachu;   <span class="verse" id="V38">38&#160;</span>nu nuniamunum profeta Isaías agagbauwa nui:  </div><div class='q'>“Apuh, ¿ya ii etsegbaunash dekaskeapi tuinawa?  </div><div class='q'>¿Apush yana niina senchijinash iwaintawa?” tawa nu uminkauwai.   </div><div class='p'> <span class="verse" id="V39">39&#160;</span>Nuadui dekaskeapi tumain dekapenachu, junashkam Isaías agak:   </div><div class='q'> <span class="verse" id="V40">40&#160;</span>Apajuí ditanak wainmachu, anentaimtanash anentainkachu emakajui; dutikamu asag jiinchakam wainmachua nunin ainawai, chicham etsegbaun antuinakush antachua nunin ainawai, nunin ainachkug chichamjun antukag pujutjin yapajinakuig wi ditanak uwemtikmainaitjai, tiuwai.   </div><div class='m'> <span class="verse" id="V41">41&#160;</span>Isaías juna tiuwa nunak, Jesusa imanjin wainkau asa, niina pachis tiuwai.   </div><div class='p'> <span class="verse" id="V42">42&#160;</span>Tujashkam kuashat aents aidau, nuigtú apu aidaushkam Jesusnak dekaskeapi tiajui. Nuninakush fariseon ishamainak iwainmamainachu, ditá ijuntaijin tuke jiyaku jiyam aig tuidau asag.   <span class="verse" id="V43">43&#160;</span>Nunak aents eme anentam ata wakegaidau asa, Apajuí dekas eme anentam amaina nunak imanchau anentuinak nunikajui.   </div><div class='s'>Jesús aentsun uwemtijatasan tauwaitjai tibau </div> <div class='p'> <span class="verse" id="V44">44&#160;</span>Jesús senchi jiiká chichaak: “Mina dekaskeapi tujutuk imá minakek dekaskeapi tujuttsui, mina awetiuwa nunash dekaskeapi tawai;   <span class="verse" id="V45">45&#160;</span>tuja mina waita dushakam, mina awetiuwa nunash wainui.   <span class="verse" id="V46">46&#160;</span>Wika tsaaptin ju nugka juig taamjai, minai dekaskeapi tuidau suwenum pujusainum tusan.   <span class="verse" id="V47">47&#160;</span>Makichkikesh mina chichamjun antayatak umiatsu nunak wika bakushtatjai; wagki wika aents aidaun bakutasanuk taachuitjai, aentsun uwemtijatasan tauwaitjai.   <span class="verse" id="V48">48&#160;</span>Mina dakitjak, chichamjunash antugtatsu nuna bakutnuk awai, chichaman wi timajim nunuwai tsawan nagkanbaunum bakujattinuk.   <span class="verse" id="V49">49&#160;</span>Wika wiki nagkamnuk chichatsjai, Apag mina awetiuwa nu nigki wi tumainaitag nunak nuigtú jintimainaitag nunash umiktá tujutiuwai.   <span class="verse" id="V50">50&#160;</span>Nuadui wika shiig dekajai, Apag umiktá tibauwa duka pujut tuke atina nuna; nunin asamtai wi atumin tajim nunak Apag tujutbauwa dutiksanuk tajime”, tiuwai.   </div><ul class='tnav'>
<li><a href='index.htm'>Juan</a></li>
<li><a href='JHN11.htm'>&lt;</a></li>
<li><a href='JHN.htm'>12</a></li>
<li><a href='JHN13.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
