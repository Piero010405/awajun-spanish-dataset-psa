<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Isaías 32</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ISA32.htm" />
</head>
<body>
<ul class='tnav'>
<li><a href='index.htm'>Isaías</a></li>
<li><a href='ISA31.htm'>&lt;</a></li>
<li><a href='ISA.htm'>32</a></li>
<li><a href='ISA33.htm'>&gt;</a></li>
</ul>
<div class="main">
 
<div class='chapterlabel' id="V0"> 32</div><div class='s'>Makichik aents apu wajas pegkegnum inamjatin </div> <div class='q'> <span class="verse" id="V1">1&#160;</span>Makichik aents apu atinai  </div><div class='q'>pegkegnak inamjatin,  </div><div class='q'>tuja nuna atuwe aidaushkam  </div><div class='q'>shiig takasagtin ainawai.   </div><div class='q'> <span class="verse" id="V2">2&#160;</span>Aents aidauk shiwag jeteamash,  </div><div class='q'>tuja utugchatnum jegainakush,  </div><div class='q'>tuja pegkegchau takainak waitkainamash,  </div><div class='q'>nunú apu aidau shiig takaidau asagmatai,  </div><div class='q'>ditai yunumak ayamjumaktin ainawai.   </div><div class='q'> <span class="verse" id="V3">3&#160;</span>Nuadui Israel aents aidauk  </div><div class='q'>wainmachu wainmamaina numamtuk  </div><div class='q'>Apajuínak pan wainkagtinai.  </div><div class='q'>Nuninak Apajuí chichamesh wajintua  </div><div class='q'>nuna puyatjus antuktatus wakeyagtinai.   </div><div class='q'> <span class="verse" id="V4">4&#160;</span>Nuadui waugtutsuk emamkemas takasagtatui,  </div><div class='q'>nuninak dekaskea nuna shiig antumainun chichagtatui.   </div><div class='q'> <span class="verse" id="V5">5&#160;</span>Aents pegkegchau, tsanumin aina duka  </div><div class='q'>eme anentsa diyam achagtinai.   </div><div class='q'> <span class="verse" id="V6">6&#160;</span>Wagki aents pegkegchauwa duka  </div><div class='q'>ima pegkegchaunak chichawai;  </div><div class='q'>tuja niina anentainish ayatak pegkegchau takatnak anentaimui;  </div><div class='q'>nuniak magkagtuta nuna wekaetawai,  </div><div class='q'>tuja Apajuínash tsanumjuinak pegkegchaun  </div><div class='q'>chichajuinawai;  </div><div class='q'>nunidau asag aents nujantai waitiaunash,  </div><div class='q'>tuja kitakai waitiaunashkam ajampenatsui.   </div><div class='q'> <span class="verse" id="V7">7&#160;</span>Aents waitjin aina nuna ayamjumataijig ishamainai;  </div><div class='q'>tuja pegkegchau takastinun niina anentain umiawai;  </div><div class='q'>Nunin asag ujudauch aidau chichamjumak,  </div><div class='q'>ayamjumamainchaunak tsanumjug,  </div><div class='q'>apunum sujuk waitkainawai.   </div><div class='q'> <span class="verse" id="V8">8&#160;</span>Untsu aents pegkeg aidauk tikichnash yaigtatus wakenai,  </div><div class='q'>nuadui niina pegkegjinig shiig anentam atinai.   </div><div class='s'>Jerusalégnumia nuwa aidau chichagkamu </div> <div class='q'> <span class="verse" id="V9">9&#160;</span>Atum nuwa daki batsamtin  </div><div class='q'>puyatmamchau aidautijum,  </div><div class='q'>wi titatjim nunú antuktajum.   </div><div class='q'> <span class="verse" id="V10">10&#160;</span>Atumek yamaik puyatmamtsugme,  </div><div class='q'>tujash kuashat tsawan atsuk, yumain atsakui,  </div><div class='q'>tuja uva juuka yumainkesh atsakui,  </div><div class='q'>makichik mijan nuigtu ewaekajum waitiakjum kujaittagme.   </div><div class='q'> <span class="verse" id="V11">11&#160;</span>Nuwa aidautijum puyatmamtsuk  </div><div class='q'>shiig aneasa batsatutigmek puyatakjum kujaitajum;  </div><div class='q'>tuja atum pachimakas pujautigmek sapigmakjum kujaitajum.  </div><div class='q'>Nuniakjum jáanch pegkeg  </div><div class='q'>nugkuagjum duka awika ukuakjum,  </div><div class='q'>wake besemag pujaku nugkutai nugkugtajum.   </div><div class='q'> <span class="verse" id="V12">12&#160;</span>Atumdau trigo ajakbau, uva ajakbau aidaujai  </div><div class='q'>shiig kuashat pegkeg ayá  </div><div class='q'>duka imankek achattawai.  </div><div class='q'>Nuadui wake besemag dekapeakjum  </div><div class='q'>detsepem ijutajum.   </div><div class='q'> <span class="verse" id="V13">13&#160;</span>Mina nugkag múunta nuwig jagki aidau  </div><div class='q'>ashí tsapak akijuattawai,  </div><div class='q'>tuja jega pegkejuch aidau yaaktanum ayá nuwi batsamsajum,  </div><div class='q'>shiig anee batsatjum duka ashí tsaikam megkaejattawai.   </div><div class='q'> <span class="verse" id="V14">14&#160;</span>Tuja apu pujusa inamtaijishkam ukukim  </div><div class='q'>itajak juwaktatui;  </div><div class='q'>yaakat muunchakam ukukim agkan juwaktatui.  </div><div class='q'>Tuja kumpin jiikbau aidaushkam,  </div><div class='q'>yaakat tentea peejamu aidaush, ashí ukukim agkan juwagtatui.  </div><div class='q'>Nunikmatai ikamia burro aidau,  </div><div class='q'>baka aidau nuwi batsamsagtinai.   </div><div class='b'> &#160; </div> <div class='q'> <span class="verse" id="V15">15&#160;</span>Tujash Apajuí ashí waji aidaun  </div><div class='q'>najankauwa nuna senchiji ataktu tajutjamattawai,  </div><div class='q'>nuniak uwegshunak nugka pegkeg  </div><div class='q'>ajak ajakmamain awajsattawai,  </div><div class='q'>untsu nugka pegkeja duka yaunchuk aajakua  </div><div class='q'>nuna nagkaesau shiig pegkeg wajastatui.   </div><div class='q'> <span class="verse" id="V16">16&#160;</span>Nunikmatai juju nugka múunta juwig  </div><div class='q'>ashí yantamnum pegkeja duke takamu atatui.   </div><div class='q'> <span class="verse" id="V17">17&#160;</span>Tuja pegkeg takamua nunuwai atakesh maanitsuk agkan,  </div><div class='q'>kajinmamsa pujutan sukagta duka.   </div><div class='q'> <span class="verse" id="V18">18&#160;</span>Nuadui mina aentsug aidauk waitkascham  </div><div class='q'>agkan dita jeen puyatkas shiig batsamsagtinai.   </div><div class='q'> <span class="verse" id="V19">19&#160;</span>Bicha kakegak ikaman ijinau akuish,  </div><div class='q'>tuja yaakat tsaikbau akuish,   </div><div class='q'> <span class="verse" id="V20">20&#160;</span>¡atumek yumi ayaunum ajakmajum,  </div><div class='q'>nunú yuwakjum pujustinaitjume,  </div><div class='q'>tuja burro aidaush, baka aidaush  </div><div class='q'>chijichi ayaun yuwinak agkan batsatkui,  </div><div class='q'>shiig aneasjum pujustinaitjume!   </div><ul class='tnav'>
<li><a href='index.htm'>Isaías</a></li>
<li><a href='ISA31.htm'>&lt;</a></li>
<li><a href='ISA.htm'>32</a></li>
<li><a href='ISA33.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
