<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Isaías 55</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ISA55.htm" />
</head>
<body>
<ul class='tnav'>
<li><a href='index.htm'>Isaías</a></li>
<li><a href='ISA54.htm'>&lt;</a></li>
<li><a href='ISA.htm'>55</a></li>
<li><a href='ISA58.htm'>&gt;</a></li>
</ul>
<div class="main">
 
<div class='chapterlabel' id="V0"> 55</div><div class='s'>Apajuí niina aentsji aidaun ijumjatin </div> <div class='q'> <span class="verse" id="V1">1&#160;</span>Apajuí chichaak:  </div><div class='q'>“Aents kitamauk minai taa uwagti.  </div><div class='q'>Kuichik atsugbau aidauk minai kaunawag  </div><div class='q'>trigo, vino, leche aidaun akikmatsuk yuwatnume.   </div><div class='q'> <span class="verse" id="V2">2&#160;</span>Waittsa takasa kuichik jukimua duka  </div><div class='q'>yutai sumaka yuwa yapajamu megkaekashtinaitkuik,  </div><div class='q'>wainka akikmakaik ajapmaitsui.  </div><div class='q'>Wi tajam nunú antukam yutai pegkeg yuwatnaitme.   </div><div class='b'> &#160; </div> <div class='q'> <span class="verse" id="V3">3&#160;</span>“Juwi minai kaunajum wi titatjim nunú antuktajum,  </div><div class='q'>nuniakjum iwaku pujustajum.  </div><div class='q'>Wi Davita aneau asan anagkuawaitag nuna  </div><div class='q'>umiakun, atumjai chichaman umiktatjai  </div><div class='q'>atakesh yapajinashtin tuke asatnun.   </div><div class='q'> <span class="verse" id="V4">4&#160;</span>Juju shiig antuktajum,  </div><div class='q'>wi niinak mina chichamjun ashí tikich nugkanmaya aidaunash  </div><div class='q'>jintintuati tusan apu awajsauwaitjai.   </div><div class='q'> <span class="verse" id="V5">5&#160;</span>Israel aents aidauwah,  </div><div class='q'>aents tikich nugkanmaya aidau untsuktinaitjume.  </div><div class='q'>Dutikawagmin atumin waipachu ainayatak,  </div><div class='q'>tupi tupikainakua kautjamawagtinai.  </div><div class='q'>Wi nunak atumin wait anenjamjatnume tusan dutikattajai.  </div><div class='q'>Witjai Tuke Pujuu, Israel aents aidaun Apajuíji pegkegmanuk.   </div><div class='q'> <span class="verse" id="V6">6&#160;</span>Tuke Pujuu wainkatag takugmek yamaikiuchia duik egaktajum,  </div><div class='q'>tuja tikijuch puja duik untsutash untsuktajum.   </div><div class='q'> <span class="verse" id="V7">7&#160;</span>Pegkegchaun takau aina duka nuninun wekaetutsuk idaisati,  </div><div class='q'>tuja pegkegchaun anentaimtin aina dushakam nunak idaisatnume.  </div><div class='q'>Ataktu wakitkijum Tuke Pujuu tsagkugkagtina nuwi minitajum,  </div><div class='q'>nuniagmin nii wait anenjamjagtatui.”   </div><div class='p'> <span class="verse" id="V8">8&#160;</span>Tuke Pujuu chichaak:  </div><div class='q'>“Wika atumjai betekak anentaimtsujai.  </div><div class='q'>Nuigtush wi takamua duka atum takajum nujaig betekchauwai.   </div><div class='q'> <span class="verse" id="V9">9&#160;</span>Tuja mina anentaimtajuk,  </div><div class='q'>atumi anentaimtajin nagkaesauwai,  </div><div class='q'>mina takatjushkam atum takajum nuna nagkaesauwai”,  </div><div class='q'>tusa Apajuí tujamui.   </div><div class='q'> <span class="verse" id="V10">10&#160;</span>Yumik nayaimpinmaya yutawai,  </div><div class='q'>nunikash ataktuk nayaimpinmak wakettsui,  </div><div class='q'>ayatak nugkan uchupig ajak tsapamain emawai,  </div><div class='q'>dutikamtai ajak aidau tsapawai,  </div><div class='q'>nunik nejeku juuka yutayama   </div><div class='q'> <span class="verse" id="V11">11&#160;</span>numamtuk mina chichamjushkam  </div><div class='q'>wi tibau umintsukek,  </div><div class='q'>tuja wi wakegamua nunashkam dutiktsukek  </div><div class='q'>wakitkig minaig waatsui.   </div><div class='q'> <span class="verse" id="V12">12&#160;</span>Atum achija yajuakam batsatjum duka  </div><div class='q'>jiinjajum agkan shiig aneasjum,  </div><div class='q'>atumi nugkemin waketjajum kaunattagme.  </div><div class='q'>Nunika kaunajum muja aidau wainkujum,  </div><div class='q'>shiig aneasjum senchi kantamtinaitjume.  </div><div class='q'>Atum imatjumin muja aidauk, numi aidauk,  </div><div class='q'>aentsjai betek uwejen awatiagtinai.   </div><div class='q'> <span class="verse" id="V13">13&#160;</span>Atumi nugkemin jagki ayá nunú jinaamtai,  </div><div class='q'>pino aidau tsapaktinai,  </div><div class='q'>tuja naja jinutai arrayán aidau tsapaktinai.  </div><div class='q'>Nuna wainainak ashí aents nugkanmaya aidauk  </div><div class='q'>Apajuín emematiagtinai.  </div><div class='q'>Apajuí niina senchijin umikbaunak makichkish  </div><div class='q'>tsaikchagtin ainawai.   </div><ul class='tnav'>
<li><a href='index.htm'>Isaías</a></li>
<li><a href='ISA54.htm'>&lt;</a></li>
<li><a href='ISA.htm'>55</a></li>
<li><a href='ISA58.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
