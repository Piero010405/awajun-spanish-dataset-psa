<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Mateo 26</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/MAT26.htm" />
</head>
<body>
<ul class='tnav'>
<li><a href='index.htm'>Mateo</a></li>
<li><a href='MAT25.htm'>&lt;</a></li>
<li><a href='MAT.htm'>26</a></li>
<li><a href='MAT27.htm'>&gt;</a></li>
</ul>
<div class="main">
 
<div class='chapterlabel' id="V0"> 26</div><div class='s'>Jesús maami tusa chicham umigkamu </div> <div class='r'>(Mr. 14.1-2; Lc. 22.1-6; Jn. 11.45-57)  </div><div class='p'> <span class="verse" id="V1">1&#160;</span>Jesús nuna ashí chichaká ashimak ni jintintaiji aidaun chichajak:   </div><div class='p'> <span class="verse" id="V2">2&#160;</span>—Atumek dekagme, jimag tsawan asa fiesta Pascua<a href="#FN1" class="notemark">*<span class="popup">“Pascua” tawa duka judío aidau uwig aishmag tsakatan maawag yuwinaku fiestamtaiji aajakui. Nunak Egipto nugkanum batsamas waitkam batsatun Apajuí ayamjuk jiijá agkanmitkamu asag, nuna anentaimtusag fiestamainak dutikajakú ainawai. Diistá Ex. 12.1-28.</span></a> atata duka, nuanui Aentsmaga akiinauwa nunak, achigtinme tusag sujukagtatui, tiuwai.   <span class="verse" id="V3">3&#160;</span>Tuja nunú tsawantinig sacerdote apuji aidau, judío apuji aidaujai sumo sacerdote Caifasa jeen agaajin ijunjajui.   <span class="verse" id="V4">4&#160;</span>Nunikag chichaman umikajui, Jesús tsanumjuja achiká maami tusag.   </div><div class='p'> <span class="verse" id="V5">5&#160;</span>Tujash fiesta aigkik dutikachagmi, yaaktanum pampandayamu ai, tiajui.   </div><div class='s'>Betanianmaya nuwa Jesusan kugkuinui buuken nijakbau </div> <div class='r'>(Mr. 14.3-9; Jn. 12.1-8)  </div><div class='p'> <span class="verse" id="V6">6&#160;</span>Jesús Betanianum, Simón lepragtin tutai jeen pujai,   <span class="verse" id="V7">7&#160;</span>nuwa tajuauwai makichik botella alabastro najanamunum kugkuin aimkamu shiig akik wajaknun takusá, nunik Jesús mesanum eketun buuknum ukatjauwai.   <span class="verse" id="V8">8&#160;</span>Nunú dutikamun ni jintintaiji aidau wainkag kajekajui, nunikag:  </div><div class='p'>¿Wagka wainkash wasujua?   <span class="verse" id="V9">9&#160;</span>Dekas akik sujuka ujunauch aidau yaimainajama, tuidau.   </div><div class='p'> <span class="verse" id="V10">10&#160;</span>Jesús nuna antuk ditan chichajak:  </div><div class='p'>—¿Wagka ju nuwash kajejagme? Mina jutija junak pegkejan takaak aikae,   <span class="verse" id="V11">11&#160;</span>ujunauch aidauk tuke atumjai batsamiagtatui, tujash wika atumjaig pujushtatjai.   <span class="verse" id="V12">12&#160;</span>Ju nuwa mina iyashjui kugkuinun ukatjuka junak, wi ukuntsatnun umigtak jutijawai.   <span class="verse" id="V13">13&#160;</span>Dekas tajime, yamajam chichama juna etsejuinak ashí nugkanum yujainakush, ju nuwa mina jutija juna pachis tuke etsejiagtin ainawai, tiuwai.   </div><div class='s'>Judas Jesusa sujuktatus kuichik jukimu </div> <div class='r'>(Mr. 14.10-11; Lc. 22.3-6)  </div><div class='p'> <span class="verse" id="V14">14&#160;</span>Doce aina nuiya, Judas Iscariote daagtin sacerdote apuji aidaujai chichastatus weuwai.   <span class="verse" id="V15">15&#160;</span>Nunik:  </div><div class='p'>—¿Wajupa sujumainaitjume, wi Jesusan atumiin sujakuish?, tau.  </div><div class='p'>Tutai treinta kuichkin susaju.   <span class="verse" id="V16">16&#160;</span>Nui nagkamas ni yupichu sujumainjin egatu.   </div><div class='s'>Jesús inagnaku Pascuatin yuwamu </div> <div class='r'>(Mr. 14.12-25; Lc. 22.7-23; Jn. 13.21-30; 1 Co. 11.23-26)  </div><div class='p'> <span class="verse" id="V17">17&#160;</span>Pag levaduragtuchu<a href="#FN2" class="notemark">†<span class="popup">“Levadura”, tawa nunak pagkan inagkatatus harinan namukag ajuntin ainawai, wampushmitkati tusa.</span></a> yuwaku fiestamtai nagkamak tsawagmatai, ni jintintaiji aidau Jesusan jegaantag iniinak:  </div><div class='p'>—¿Pascua yuatnush tuwí umiktinme tusamea wakegame?, tuidau.   </div><div class='p'> <span class="verse" id="V18">18&#160;</span>Tama ni ayaak:  </div><div class='p'>—Yaakat wetajum, nunikjum atum aents wainjum nunú jegajuajum: “Maestro chichaak: Mina tsawanjuk namputchí wajaschae, nuniau asamtai niina jeen mina jintintaig aidaujai Pascuan fiestamatjai tujamae” titajum, tiu.   </div><div class='p'> <span class="verse" id="V19">19&#160;</span>Tiajam jintintaiji aidaushkam Jesús tibaunak imatiksag Pascua yuwatnunak umikajui.   </div><div class='p'> <span class="verse" id="V20">20&#160;</span>Kiyagmatai Jesús ni jintintaiji doce aina nujai mesanum jegantá ekeemsau.   <span class="verse" id="V21">21&#160;</span>Nui yuwamunum Jesús chichaak:  </div><div class='p'>—Dekas tajime, atum ainajum juiyag makichik minak sujutkattawai, tau.   </div><div class='p'> <span class="verse" id="V22">22&#160;</span>Tutai shiig senchi wake besemag dekapjag, makí makichik iniinak:  </div><div class='p'>¿Apuh, wikaitag? wajaidau.   </div><div class='p'> <span class="verse" id="V23">23&#160;</span>Tiagtai Jesús ayaak:  </div><div class='p'>—Wijai nu platonmag uchutua yuwa nu, minak sujutkattawai.   <span class="verse" id="V24">24&#160;</span>Dekaskenmag Aentsmaga akiinauwa duka, ni pachisa agagbauwa nunisag wetatui; tujash ¡wait anentajai ya sujuktatua nunak! Duka dekas akiinmainchaunas akiinawabiataih, tau.   </div><div class='p'> <span class="verse" id="V25">25&#160;</span>Tutai Judas niina sujukua nu chichaak:  </div><div class='p'>¿Maestroh, wikaitag?, tau.  </div><div class='p'>Tutai ni ayaak:  </div><div class='p'>—Ame tame duka dekaske, tiuwai.   </div><div class='p'> <span class="verse" id="V26">26&#160;</span>Yuwinak pekagbaunum, Jesús pagkan juki Apajuin see tii, puuká, jintintaiji aidaun suwak:  </div><div class='p'>Ju yuwatajum, juka mina iyashjun iwainawai;   <span class="verse" id="V27">27&#160;</span>tusa, copa juki Apajuin see tii, suwak:  </div><div class='p'>—Ju copa<a href="#FN3" class="notemark">‡<span class="popup">“Copa” tawa duka yukunta numamtin aajakui.</span></a> juiya ashí atum uwagtajum;   <span class="verse" id="V28">28&#160;</span>wagki juka mina numpajui, yamajam chicham apaamunum kuashat aents tudaujin tsagkugnagti tabaunum ukaejatta nuuwai.   <span class="verse" id="V29">29&#160;</span>Dekas tajime, yamai nagkamsanuk ju uva yumijinak awenanuk uwagchattajai, atak tsawan uminkui mina Apajú inamtain ataktú atumjai ijunkun yamagman uwagtin asan.   </div><div class='s'>Pedro Jesusnak wainchaujai tusa uukbau </div> <div class='r'>(Mr. 14.26-31; Lc. 22.31-34; Jn. 13.36-38)  </div><div class='p'> <span class="verse" id="V30">30&#160;</span>Nuna timatai himno kantamawag Olivosan mujajin weajui.   <span class="verse" id="V31">31&#160;</span>Nunik Jesús ditan chichajak:  </div><div class='p'>—Jujú kashia juik, ashí atum aidautigmek minak ukugkittagme, wagki agagbauwa nui: “Pastoron maattajai, dutikam uwig ijunag batsatuk pampagkagtinai” tawa nunisag.   <span class="verse" id="V32">32&#160;</span>Tujash ataktú nantakin, atumek Galilea wegatsjuminig wiyá emkan wetatjai, tiuwai.   </div><div class='p'> <span class="verse" id="V33">33&#160;</span>Tutai Pedro ayaak:  </div><div class='p'>—Ashí tikich aidau ukugmainakuish, wika aminak tuke ukukchattajame, tau.   </div><div class='p'> <span class="verse" id="V34">34&#160;</span>Tutai Jesús ayaak:  </div><div class='p'>—Dekas tajame, jujú kashia juik atash shinatsaig, kampatumá: “Wainchaujai” tujuttatme, tiuwai.   </div><div class='p'> <span class="verse" id="V35">35&#160;</span>Tama Pedro ayaak:  </div><div class='p'>—Amijai jakata tau asan, wainchaujai tichattajame, tau.  </div><div class='p'>Nuna tutai ashí niina jintintaiji aidaushkam dutiksag tiajui.   </div><div class='s'>Jesús Getsemaní pujusá Apajuí ausamu </div> <div class='r'>(Mr. 14.32-42; Lc. 22.39-46)  </div><div class='p'> <span class="verse" id="V36">36&#160;</span>Nunik Jesusak ditajai ijunag Getsemaní tutainum jegaa, jintintaiji aidaun chichajak:  </div><div class='p'>—Jui ekeemsatajum, nuniagmin wi awi wenu Apajuin ausatjai.   </div><div class='p'> <span class="verse" id="V37">37&#160;</span>Tusa Pedron nuigtú Zebedeo uchijin mai juki wesa wake besetan nagkamauwai, nuniak shiig senchi anentaimak waitiau.   <span class="verse" id="V38">38&#160;</span>Nunik Jesús chichaak:  </div><div class='p'>—Senchi wake besemag dekapeakun jamain dekapeajai, atumek jui batsamsajum wijai betekak iwá batsamtajum, tiuwai.   </div><div class='p'> <span class="verse" id="V39">39&#160;</span>Tusa machik kuwaesag, tikishmag nugkan nijayin intaa pujus, Apajuin aujak: “Mina Apajuh, nunimainaitkuig, wi waitmainaitag duka agkanmitkajuata. Tujash wi wakegamu achati, ame wakegamu atí”, tiuwai.   </div><div class='p'> <span class="verse" id="V40">40&#160;</span>Nuna ti ni jintintaiji batsakbaunum wakitkiu, nunikmá kajigká batsatun wainak Pedron chichajak:  </div><div class='p'>¿Atumek wijaig makichik horakesh iwamainchauk dekapeajum?   <span class="verse" id="V41">41&#160;</span>Kají batsamtsuk Apajuí ausatajum, pegkegchaunum iyawaijum; dekaskenmag atumi wakanmik uminas awai, tujash iyashia nuuwai kakaakchauk.   </div><div class='p'> <span class="verse" id="V42">42&#160;</span>Tusa ataktú wakitki Apajuin aujak:  </div><div class='p'>Mina Apajuh, wi waitmainaitag nuna waittsuk nagkaemainchauwaitkuig, ame wakegamu dutikata, tau.   </div><div class='p'> <span class="verse" id="V43">43&#160;</span>Nuna tusa ataktú tanta diikmá, kajigkag batsatun wainkauwai, kaji senchi mainamu asag.   <span class="verse" id="V44">44&#160;</span>Nunik diisá ukuak kampatuma jui wakitki Apajuin aujak, ni tibaujinak dutiksag auju.   <span class="verse" id="V45">45&#160;</span>Nunik ataktú jintintaiji aidau jegantun:  </div><div class='p'>—¿Atumek ayamkugmek kají batsatjum? Yamaik horak jegawai, Aentsmaga akiinauwa nuna tudaugtin aidaunum sujukagtata nu.   <span class="verse" id="V46">46&#160;</span>Nantagtajum weagmi, mina sujuta duka tikiju minawai, tiuwai.   </div><div class='s'>Jesús achiká jukimu </div> <div class='r'>(Mr. 14.43-52; Lc. 22.47-53; Jn. 18.2-11)  </div><div class='p'> <span class="verse" id="V47">47&#160;</span>Tusa Jesús eke chichaak wajai, Judas doce aina nuiya, kuashat aents espada, numi aidaun takuinaku sacerdote apuji nuigtú judío apuji aidau ishiakbaujai tajuntau.   <span class="verse" id="V48">48&#160;</span>Judas Jesusan sujukua nu: “Wi kugkuastatag nu atatui, nu achiktajum”,   <span class="verse" id="V49">49&#160;</span>tiu asa Jesusan jegantun:  </div><div class='p'>¡Maestro pujamek! takug kugkuasu.   <span class="verse" id="V50">50&#160;</span>Tutai Jesús ayaak:  </div><div class='p'>Kumpajuh, ¿wagka miname? Taunak jegaantag Jesusan achikajui.   </div><div class='p'> <span class="verse" id="V51">51&#160;</span>Nuna dutikiagtai Jesusa jintintaiji aina nuiya espadajin ukuini juakug, sumo sacerdote inake kuwishin tsupigkauwai.   <span class="verse" id="V52">52&#160;</span>Dutikamtai Jesús chichajak:  </div><div class='p'>Espadajum jukim awajata, ashí aents espadajai magkagtauk, espadajai maam agtinai.   <span class="verse" id="V53">53&#160;</span>¿Dekatsmek, wi mina Apajun segamak yamaiya juik doce nagkaesau legión ángel aidaun<a href="#FN4" class="notemark">§<span class="popup">“Doce legión nagkaesau ángel aidaun” tawa nunak, 36,000 nuniachkush 72,000 ángel amainun taku tiuwai.</span></a> ishitjumaina duka?   <span class="verse" id="V54">54&#160;</span>Tujash nu nunitaish, ¿wajuk uminmaina ainawa Agagbau aina nui aatus nuniktinai tibauwa dusha?   </div><div class='p'> <span class="verse" id="V55">55&#160;</span>Tusa Jesús aents tuwakun chichajak:  </div><div class='p'>—¿Wagka kasa achiktasa utugmaina imanikjumesh espada, numi aidau takusjumesh achigkatasagmesh minitjagme? Wi kashí kashinig jega Apajuí ememattainum atumin jintinnujim nuniakuish, jutikagmek achigkachu ainagme.   <span class="verse" id="V56">56&#160;</span>Tujash ashí ju juniajum juka, profeta aidau agagbau aina nunú uminu asamtai juniagme.  </div><div class='p'>Nuna taig, ashí niina jintintai aidauk pisainak ukukiajui.   </div><div class='s'>Jesús apu aidau batsatbaunum ejentamu </div> <div class='r'>(Mr. 14.53-65; Lc. 22.54-55, 63-71; Jn. 18.12-14, 19-24)  </div><div class='p'> <span class="verse" id="V57">57&#160;</span>Jesusan achikag jukiaju aina nu, Caifás sumo sacerdote jeen ejegawajui, maestro chicham umiktinun jintinkagtin aidau nuigtú tikich apu aidaujai ijunag batsatbaunum.   <span class="verse" id="V58">58&#160;</span>Tujash Pedrok ikaag pataetus wea weakua sumo sacerdote agaajin jegauwai. Nunik wayá achijatin aidaujai ekeemsau, wajuk inagnakagtig tusa diistatus.   </div><div class='p'> <span class="verse" id="V59">59&#160;</span>Sacerdote apuji aidau, ashí apu chichaman inagnau aidaujai egatuidau, Jesusan tsanumjujag maatnume tusa sujukagtatus;   <span class="verse" id="V60">60&#160;</span>tujash ejetichaju kuashat aents wainak tsanumjuinakush. Nuninai inagnamunum jimag aents tsanumjugtin taawaju,   <span class="verse" id="V61">61&#160;</span>nunikag:  </div><div class='p'>Ju aents chichaak: “Wika jega Apajuí ememattaiya juna tegakan, kampatum tsawantai ataktú jegamainaitjai timayi”, tuidau.   </div><div class='p'> <span class="verse" id="V62">62&#160;</span>Tiagtai sumo sacerdote wajakí iniak:  </div><div class='p'>—¿Wagka machikish aimtsume? ¿Nunash wajinbauna tujamainawa? tau.   </div><div class='p'> <span class="verse" id="V63">63&#160;</span>Tamashkam Jesusak chichaachu. Nunitai sumo sacerdote chichajak:  </div><div class='p'>—Apajuí iwaakua nuna daajin tajame, ame dekas Cristo, Apajuí Uchijiyaitkumek dekas ujajatkata, tau.   </div><div class='p'> <span class="verse" id="V64">64&#160;</span>Nu tama Jesús ayaak:  </div><div class='p'>—Duka ame tiume, nuigtushkam tajime, yamai nagkamsajum Aentsmaga akiinauwa nu Apajuí ashí senchigtina nuna untsujin eketu tsawan uminkamtai, nayaimpinmaya yujagminum pachitkau minau waitkatnaitjume, tiuwai.   </div><div class='p'> <span class="verse" id="V65">65&#160;</span>Nuna tutai sumo sacerdote ni nugkuagbaujin japikí ichigká chichaak:  </div><div class='p'>—¡Apajuin pegkegchaun chichagkae! ¿Nuigtush ya etsegtukti tusaya atsumaji? ¡Yamaik atumshakam Apajuin pegkegchau chichagka nu antukugme!   <span class="verse" id="V66">66&#160;</span>¿Atumesh wajuk anentaimtagme?, tau.  </div><div class='p'>Tutai dita aiinak:  </div><div class='p'>—Aanka mantamnamainai, tiajui.   </div><div class='p'> <span class="verse" id="V67">67&#160;</span>Tiagtai yapinum usukinak ijuidau: Nuniai tikich aidauk yapinum awatuinak:   </div><div class='p'> <span class="verse" id="V68">68&#160;</span>—Cristo dekakia, ¿ya awapime?, tuidau.   </div><div class='s'>Pedro Jesusnak wainchaujai tusa uukbau </div> <div class='r'>(Mr. 14.66-72; Lc. 22.54-62; Jn. 18.15-25)  </div><div class='p'> <span class="verse" id="V69">69&#160;</span>Pedro jegá agaajin ekeemtatman, makichik nuwa inak jegantun chichajak:  </div><div class='p'>—Amesh Jesús galileanmayaya nujaimpap wekaemume, tau.   </div><div class='p'> <span class="verse" id="V70">70&#160;</span>Tujash nigka ashí aents aidaun eemtin uwau, nuniak:  </div><div class='p'>—Dekatsjai, wají takumes tame, tiuwai.   </div><div class='p'> <span class="verse" id="V71">71&#160;</span>Nuna tusa waitinum jiintatman tikich nuwa inak wainak, nui aents ijunun ujaak:  </div><div class='p'>—Ju Jesús nazaretnumiaya nujai wekaenuwejama, tau.   </div><div class='p'> <span class="verse" id="V72">72&#160;</span>Tujash Pedrok ataktushkam:  </div><div class='p'>—¡Dekas tajai, wika au aentsnak wainchaujai!, tau.   </div><div class='p'> <span class="verse" id="V73">73&#160;</span>Machik asag aents nui batsatu Pedron jegaantag:  </div><div class='p'>—Dekaskenum amesh dita aina awiyayapitme, ame chichamjuminig dekagme, tuidau.   </div><div class='p'> <span class="verse" id="V74">74&#160;</span>Tama Jesusan pegkegchaun chichajak nuigtú Apajuí adaiyas:  </div><div class='p'>—¡Wika au aentsnak wainchaujai! tau.  </div><div class='p'>Taig atash shinukui,   <span class="verse" id="V75">75&#160;</span>nunikmatai Pedroshkam adeaju Jesús chichajak: “Atash eke shinatsaig kampatumá ugtuktinaitme” tibauwa nuna. Nunik nuiya jiinki senchi kajeká buutiuwai.   </div><ul class='tnav'>
<li><a href='index.htm'>Mateo</a></li>
<li><a href='MAT25.htm'>&lt;</a></li>
<li><a href='MAT.htm'>26</a></li>
<li><a href='MAT27.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V2">26:2</a>
<span class="ft">“Pascua” tawa duka judío aidau uwig aishmag tsakatan maawag yuwinaku fiestamtaiji aajakui. Nunak Egipto nugkanum batsamas waitkam batsatun Apajuí ayamjuk jiijá agkanmitkamu asag, nuna anentaimtusag fiestamainak dutikajakú ainawai. Diistá Ex. 12.1-28.</span></p>
<p class="f" id="FN2"><span class="notemark">†</span><a class="notebackref" href="#V17">26:17</a>
<span class="ft">“Levadura”, tawa nunak pagkan inagkatatus harinan namukag ajuntin ainawai, wampushmitkati tusa.</span></p>
<p class="f" id="FN3"><span class="notemark">‡</span><a class="notebackref" href="#V27">26:27</a>
<span class="ft">“Copa” tawa duka yukunta numamtin aajakui.</span></p>
<p class="f" id="FN4"><span class="notemark">§</span><a class="notebackref" href="#V53">26:53</a>
<span class="ft">“Doce legión nagkaesau ángel aidaun” tawa nunak, 36,000 nuniachkush 72,000 ángel amainun taku tiuwai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
