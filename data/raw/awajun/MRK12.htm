<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Marcos 12</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/MRK12.htm" />
</head>
<body>
<ul class='tnav'>
<li><a href='index.htm'>Marcos</a></li>
<li><a href='MRK11.htm'>&lt;</a></li>
<li><a href='MRK.htm'>12</a></li>
<li><a href='MRK13.htm'>&gt;</a></li>
</ul>
<div class="main">
 
<div class='chapterlabel' id="V0"> 12</div><div class='s'>Takau pegkegchau aidau pachisa tibau </div> <div class='r'>(Mt. 21.33-46; Lc. 20.9-18)  </div><div class='p'> <span class="verse" id="V1">1&#160;</span>Jesús ataktú augmatbaun pachis aents aidaun jintintak, tau: “Aents niina ajajin uvan aajakui, dutika tanishig, uva yumiji ijugtinnash umik, wajasá diistinnash torre ajiauwai. Dutika ujumak takau aidaun: Atum takastajum nuniakjum minash sujustajum tusa susa ukuak tikich nugkanum weuwai.   <span class="verse" id="V2">2&#160;</span>Nunik uva juut jegamtai, makichik inaken awemauwai takau batsatbaunum, nui jegamtai uva neje jukbaun niinun susatnume dutikam itagtuati tusa,   <span class="verse" id="V3">3&#160;</span>nui jegamtai uva neje jukbaun niinun susatnume dutikam itagtuati tusa, nunik jegattaman takau aina nu suwimawag sutsuk wainak awagkiajui.   <span class="verse" id="V4">4&#160;</span>Dutikawagmatai ataktú tikich inaken awemauwai, tujash nunak kayai buuknum tukuag upukajui, dutikawag pegkegchaun chichagkag awagkiajui.   </div><div class='p'> <span class="verse" id="V5">5&#160;</span>“Dutikawagmatai tikichin awemauwai, nunashkam maawajui. Dutikamtai tikichin kuashat ishiakui; dutikamun ujumak suwimainak, tikichnak maawajui.   </div><div class='p'> <span class="verse" id="V6">6&#160;</span>“Inagnamun niina uchijí makichkiuch aneetaiji ajamun dita batsatbaunum awemauwai: ‘Mina uchignak ajantusampap diimain ainawa’ tusa anentaimas.   <span class="verse" id="V7">7&#160;</span>Tujash takau aidauk ditak pempeentunisajag: ‘Auwai ju aja juna jukitnuk, maami, dutika juka iinu emami’, tuidau.   <span class="verse" id="V8">8&#160;</span>Tusag achikaju, dutika maawag uva ajakbauwa nuna ukumtikiag iyashinak ajapawajui.   </div><div class='p'> <span class="verse" id="V9">9&#160;</span>“¿Nunash uva ajagtina dusha utugmainaita? Dekas ajagtina nu tajakug nunú ajanum takaina nunak kajeg idaiyak, ajanak tikichin sumainai.   </div><div class='p'> <span class="verse" id="V10">10&#160;</span>“¿Atumek Agagbauwa duka ausachuk ainajum:  </div><div class='q'>“ ‘Kayá ekenag jegamin aidau, kaya pegkegchauwai tusag dakitjajua nunú, yamai dekas jegá ichichkatin kaya apujtutia iman wajasé;   </div><div class='q'> <span class="verse" id="V11">11&#160;</span>Nunak Apu Apajuí dutikau asamtai jutii diismak anentai ejetumaitsui’ tawa duka?”   </div><div class='p'> <span class="verse" id="V12">12&#160;</span>Tutai achiktag tuidau, wagki augmatus tawa nunak, ditan pachis tawa nuna dekaidau asag, tujash aents tuwakajua nuna ishamaidau asag, ukuinak weajui.   </div><div class='s'>Kuichik akikmamu pachisa Jesús iniasbau </div> <div class='r'>(Mt. 22.15-22; Lc. 20.20-26)  </div><div class='p'> <span class="verse" id="V13">13&#160;</span>Nunikag ujumak fariseo aina nuiyan, Herodesan aentsji aidaujai awemajui, Jesusan iniastinme dutikam wajintig, nunikmatai tsanumjugmi tusag.   <span class="verse" id="V14">14&#160;</span>Dutikawajam ditashkam Jesusan jegaantag:  </div><div class='p'>—Maestroh, dekainaji, amek dekaskea nu tame duka, nunin asam aents tuina dukesh uyumatsme, wagki dita shiig awajkatasam tachau asam, Apajuí jinti dekaskea duke pachisam jintinkagtau asam. ¿Amesh wajinpa, Cesarash sumainashit, atsa sumainchaukaih? tusag inidau.   </div><div class='p'> <span class="verse" id="V15">15&#160;</span>Tama Jesús dita tsanubaujin dekaju asa:  </div><div class='p'>—¿Wagka pegkegchau anentaiyai dekapjustasagmesh wakegagme? ¡Makichik kuichik itagtuakjua diistajai!, tau.   </div><div class='p'> <span class="verse" id="V16">16&#160;</span>Tutai ditashkam ejentuntaju, dutikam:  </div><div class='p'>—¿Yana niimempaita jusha, tuja yana daajiyaita ju agagbauwa jusha?, tau.  </div><div class='p'>Tutai dita aiinak:  </div><div class='p'>—Cesardauwai, tiaju.   </div><div class='p'> <span class="verse" id="V17">17&#160;</span>Tiagtai Jesús ayaak:  </div><div class='p'>—Cesardauwa duka Cesarak susatajum, Apajuinua duka Apajuí susatajum, tiuwai.  </div><div class='p'>Nuna timatai anentai jegagchajui.   </div><div class='s'>Jakau nantagtin pachisa iniimsamu </div> <div class='r'>(Mt. 22.23-33; Lc. 20.27-40)  </div><div class='p'> <span class="verse" id="V18">18&#160;</span>Nuniku ai saduceo aidaushkam Jesusan tajuntajui, jakauk nantakchagtin ainawai tinu aina nunú, nunikag iniinak:   </div><div class='p'> <span class="verse" id="V19">19&#160;</span>—Maestroh, Moisés agag ukugtamkiuwa nuig, makichik aents nuwentin uchi akiitsuk jakamtaig, yachi nuwan juki uchin akig yachí uchijiya nunin emamainai tawai.   <span class="verse" id="V20">20&#160;</span>Nuniamunum siete yachigbau aajakui. Nuanuiya nagkamchak iwai nuwenauwai, tujash uchin akiitsuk jakauwai.   <span class="verse" id="V21">21&#160;</span>Nunikmatai tikich yachi jukiuwai. Nunik niishkam uchinak akiitsuk jakauwai. Kampatuma nu jukishkam nunisag jakauwai.   <span class="verse" id="V22">22&#160;</span>Nuni nuninakua siete aajakajua duka uchinak akiitsuk ashí jinawajui. Nunikaju ai dui pujus nuwashkam jakauwai.   <span class="verse" id="V23">23&#160;</span>Dusha atak nantamu atina dui nantainakush, ¿siete aajakajua nu nunak nuwatkajua duish, yana nuweg atinaita?, tuidau.   </div><div class='p'> <span class="verse" id="V24">24&#160;</span>Tiagtai Jesús ayaak:  </div><div class='p'>—Atumek Agagbau aina nu nuigtú Apajuí senchijiya dushakam dekachu asajum dewakugme.   <span class="verse" id="V25">25&#160;</span>Atak nantamu atina duik nuwenbauk atsutnai, ángel nayaimpinum batsata nuninuk agtinai.   <span class="verse" id="V26">26&#160;</span>Tujash jakau nantajagtinun pachis tawa duka, ¿atumek ausachuk ainajum Moisés papí agagbauwa nui Apajuí zarza kegamunum chichaak: “Witjai Abraham, Isaac, Jacob aina nuna Apajuijinuk” tawa duka?   <span class="verse" id="V27">27&#160;</span>¡Apajuik jakau aidaun Apajuijinchui, iwaaku aina nuna Apajuijiyai! Nunin aig atumek shiig kuashat dewagme, tiuwai.   </div><div class='s'>Chicham umiktin dekas imana nu </div> <div class='r'>(Mt. 22.34-40)  </div><div class='p'> <span class="verse" id="V28">28&#160;</span>Jesús shiig aimkamun maestro chicham umiktinun jintinkagtin aina nuiya antuku asa, jegantun iniak:  </div><div class='p'>—¿Tuwaita ashí chicham umiktin aina nuiya dekatkau umimaina dusha?, tau.   </div><div class='p'> <span class="verse" id="V29">29&#160;</span>Tutai Jesús ayaak:  </div><div class='p'>—Ashí chicham umiktajum tibauwa nuiya dekatkau umimainuk juuwai: “Antuktajum Israel aidauwah, Apu iina Apajuijiya duka, Apuk makichkiuchi.   <span class="verse" id="V30">30&#160;</span>Amina Apujum Apajuiya nu, ashí anentaimjai, ashí amina wakanmijai, ashí amina anentaimtagmijai, ashí amina senchigmijai aneeta, tawai.   <span class="verse" id="V31">31&#160;</span>Tuja tikichia duka jujai betekmamtinai, duka: Tikich aidaush amek anenmamsam aneeta”, tawai. Tikich chicham umiktin juna nagkaesauk atsawai, tau.   </div><div class='p'> <span class="verse" id="V32">32&#160;</span>Tutai maestro chicham umiktinun jintinkagtinchakam:  </div><div class='p'>—Maestroh duka dekas tame, imá makichik Apajuik awai, tikichik atsawai;   <span class="verse" id="V33">33&#160;</span>tuja ashí anentaijai, ashí anentaimtajai, ashí senchijai nuigtú tikich iik anenmamsa aneamua nuuwai kuntin maa apeaku Apajuí ememattaiya nuna nagkaesauk, tiuwai.   </div><div class='p'> <span class="verse" id="V34">34&#160;</span>Shiig anentaimas timatai, Jesús wainak:  </div><div class='p'>—Apajuí inama nuig atushat atsume, tiuwai.  </div><div class='p'>Nui nagkamsag makichik aentskesh inimainchau dekapjajui.   </div><div class='s'>Cristush yana uchijigkita tibau </div> <div class='r'>(Mt. 22.41-46; Lc. 20.41-44)  </div><div class='p'> <span class="verse" id="V35">35&#160;</span>Jesús jega Apajuí ememattainum jintinkagtak:  </div><div class='p'>—¿Wajuk asamtaiya maestro chicham umiktinun jintinkagtin aidaush, Cristuk Davita uchijiyai tuinawa?   <span class="verse" id="V36">36&#160;</span>David Wakaní Pegkejiya nu ichachiam:  </div><div class='q'>“Apu mina Apujun chichajak:  </div><div class='q'>Ekeemsata mina untsujui,  </div><div class='q'>nunikamin wi amina shiwajum aidaunak ashí idaitustajame”, tiuwai.   </div><div class='m'> <span class="verse" id="V37">37&#160;</span>David mina Apug tawa nuniaish, ¿wajuk asaya Davita uchijish amainaita? tau.  </div><div class='p'>Tutai nui aents tuwakú aidauk shiig aneasag antujuidau.   </div><div class='s'>Maestro chicham umiktinun jintinkagtin aidau pegkegchaujin pachisa Jesús tibau </div> <div class='r'>(Mt. 23.1-36; Lc. 11.37-54; 20.45-47)  </div><div class='p'> <span class="verse" id="V38">38&#160;</span>Jesús jintinkagtak: “Maestro chicham umiktinun jintinkagtin aina nujaig kuitamamkatajum, ditak nugkutai esagman nugkujag yujainak, plazanum igkuntuinakush eme anenjus kumpamjitnume tusag wakejin ainawai,   <span class="verse" id="V39">39&#160;</span>nuninak jega ijuntainum nuniachkush yuamunum wainakush aents eme anentsá ekeemsati tibaunum ekeemsagtatus wakejin ainawai,   <span class="verse" id="V40">40&#160;</span>nuninak nuwa waje aina nuna jee aidaun atankiag tsanumainak dukap Apajuí aujú yujau ainawai. Nunú aidau imá senchi bakumatin ainawai”.   </div><div class='s'>Nuwa waje ujunauch ofrenda egkeamu </div> <div class='r'>(Lc. 21.1-4)  </div><div class='p'> <span class="verse" id="V41">41&#160;</span>Jesús ofrenda egketainum igkuas, aents aidau kuichkin egkeagtai diyak eketu; tuja kuashat wiyakuch aidaushkam kuichkin kuashat chimpidau.   <span class="verse" id="V42">42&#160;</span>Nuniai nuwa waje ujunauch taa, niishkam jimagchik kuichik cobre najanamu, akiktanash imanis akikchaun egkeauwai.   <span class="verse" id="V43">43&#160;</span>Nunikmatai jintintaiji aidaun untsuká ikaunman chichajak:  </div><div class='p'>—Dekas tajime, ju waje ujunauchia ju ashí kuichkin egkeena nuna nagkaesau imá kuashat egkeae,   <span class="verse" id="V44">44&#160;</span>wagki ashí tikich egkeawaja duka ampinun egkeawaje, tujash juka ujunauchitak ni sumaka yumainjiya nunak ashí egkeae, tiuwai.   </div><ul class='tnav'>
<li><a href='index.htm'>Marcos</a></li>
<li><a href='MRK11.htm'>&lt;</a></li>
<li><a href='MRK.htm'>12</a></li>
<li><a href='MRK13.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
