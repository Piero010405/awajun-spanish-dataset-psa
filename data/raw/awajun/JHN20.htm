<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Juan 20</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JHN20.htm" />
</head>
<body>
<ul class='tnav'>
<li><a href='index.htm'>Juan</a></li>
<li><a href='JHN19.htm'>&lt;</a></li>
<li><a href='JHN.htm'>20</a></li>
<li><a href='JHN21.htm'>&gt;</a></li>
</ul>
<div class="main">
 
<div class='chapterlabel' id="V0"> 20</div><div class='s'>Jesús nantakbau </div> <div class='r'>(Mt. 28.1-10; Mr. 16.1-8; Lc. 24.1-12)  </div><div class='p'> <span class="verse" id="V1">1&#160;</span>Tumig tsawaju ai, María magdalanmaya kashikmas, suwe aig Jesús ukusbaunum weuwai, nunikmá kaya aputukbau ekekam atatman wainkauwai;   <span class="verse" id="V2">2&#160;</span>nunik tupikaki, Simón Pedro tikich Jesusa jintintaiji anetaijiya nu pujamunum weuwai, nunik jegawag: —Iina Apujin ukusagma nunak jukiaje, tujash dekatsji tuwig ukusaje, tusag ujaidau.   </div><div class='p'> <span class="verse" id="V3">3&#160;</span>Tusa ujakajam Pedro tikich Jesusa jintintaijiya nujai ukusbaun diisagtatus weajui.   <span class="verse" id="V4">4&#160;</span>Nunik mai tupikaidau, tujash tikich jintintaiya nu Pedro nagkaesau tupikau asa, niiyá eemak Jesús ukusbaunum jegantui;   <span class="verse" id="V5">5&#160;</span>nunik tekená diikmá, imá jaanchnak wainkauwai, tujash nigka wayachui.   <span class="verse" id="V6">6&#160;</span>Nuniai Simón Pedroshkam niina ukujin tantauwai, nunik Jesús ukusbaunum wayaa, diikmá imá jaanch aidauk atatman wainkauwai,   <span class="verse" id="V7">7&#160;</span>nuigtushkam Jesusa buuké jaanchi pempenjamu ajakua duka, iyashí pempeagbauwa nujaig ijunag achau, kanaká pempeajam tepaun wainkauwai.   <span class="verse" id="V8">8&#160;</span>Nuniai tikich jintintai ukumatainum eemak tantauwa dushakam wayauwai, nunikmá wainak, dekaskeapi tiuwai.   <span class="verse" id="V9">9&#160;</span>Ditak Apajuí chichamen agagbaunum: Jesusak maamash ataktú nantaktinai tibauwa nunak anenachu.   <span class="verse" id="V10">10&#160;</span>Nuna dutika diisag jintintaiji aina duka ditá jeen wakitkiajui.   </div><div class='s'>Jesús María Magdalanmaya wantintukbau </div> <div class='r'>(Mt. 28.1-10; Mr. 16.9-11; Lc. 24.10)  </div><div class='p'> <span class="verse" id="V11">11&#160;</span>Tujash Mariak agaa Jesús ukusbaunum buutú wajau; nunik buutkabaikia Jesús ukusbaun tekenas diikmá,   <span class="verse" id="V12">12&#160;</span>jimag ángel pujun nugkuaju aidau Jesusa iyashí ukukbau aajakua nui chaiknum makichik eketai, tikich dawenmanini ekeemtatman wainkauwai.   <span class="verse" id="V13">13&#160;</span>Dutikam ángel aidau iniinak: —Nuwah, ¿wagka buutme? Tau. Tama ni ayaak: —Mina Apujun jukiaje, tujash tuwig ukusaje nuna dekachu asan butjai, tiuwai.   </div><div class='p'> <span class="verse" id="V14">14&#160;</span>Nuna tusa ayampakmá Jesús nui wajattaman wainkauwai, tujash dekaachui niimpapita tusag.   <span class="verse" id="V15">15&#160;</span>Nunitai Jesús iniak. —Nuwah, ¿wagka buutme? ¿Yaa egame? tau.  </div><div class='p'>Tama nigka, ajak ajakbauwa nuna kuitamnuskaitai tau asa: —Apuh, ame jukiuwaitkumek, tuwí ukusmaume nu ujatkata, wi jukitjai, tau.   </div><div class='p'> <span class="verse" id="V16">16&#160;</span>Tutai Jesús ayaak: —¡Mariah! tiuwai. Tama ayampatua diikmá Jesusan wainak: —Raboni, tiuwai, (duka arameo chichamnumag: Maestro taku tawai).   </div><div class='p'> <span class="verse" id="V17">17&#160;</span>Nuna takug achikta tama Jesús chichajak: —Achigkaipa, eke mina Apajuig weatsjai; wetá mina yatsug batsatbaunum nunikam ujaktá: Mina Apajuí weajai, atumnash Apa nui nuigtú mina Apajuig atumnash Apajuigmea nui timae tusam, tiuwai.   </div><div class='p'> <span class="verse" id="V18">18&#160;</span>Nu tima María magdalanmayashkam weuwai, nunik Apu Jesús wainkamujin nuigtú ni tibaujiya nunash jintintaiji aidaun ujakajui.   </div><div class='s'>Jesús jintintaiji aidau wantintukbau </div> <div class='r'>(Mt. 28.16-20; Mr. 16.14-18; Lc. 24.36-49)  </div><div class='p'> <span class="verse" id="V19">19&#160;</span>Nunú tsawantinig tumig kintabaunum, jintintaiji aidauk judío ishamainak waitinak epenjag pujuinai, Jesús ejapen wajantú, nunik ditan kumpamak: —Apajuí atumnash shiig agkan pujutan amastinme, tiuwai.   </div><div class='p'> <span class="verse" id="V20">20&#160;</span>Nuna tusa, uwejí achigbau aidaun nuigtú bijagnum nagkí ijumunash iwaintukui. Nunitai jintintaiji aidaushkam Apu Jesusan wainkag shiig aneasajui.   <span class="verse" id="V21">21&#160;</span>Dutika Jesús awentsag: —Apajuí atumnash shiig agkan pujutan amastinme. Mina Apag awetiuwa dutiksanuk atumnash awemajime, tiuwai.   </div><div class='p'> <span class="verse" id="V22">22&#160;</span>Nuna tusa ditainini suut umpuiniuwai, dutika: —Wakaní Pegkeji jukitajum.   <span class="verse" id="V23">23&#160;</span>Atum ju nugka jui tsagkujashbauk, nayaimpinmashkam tsagkugnagchatnai. Untsu atum ju nugka juish tsagkujamuk nayaimpinmashkam tsagkugnagtinai, tiuwai.   </div><div class='s'>Tomás dekaskeapi tichamu </div> <div class='p'> <span class="verse" id="V24">24&#160;</span>Tujash Tomás doce aina nuiya Jimagmamu tutaya duka, Jesús wayauwa nuig atsau asa wainkachui.   <span class="verse" id="V25">25&#160;</span>Nuniku asamtai tikich jintintaiji aina nu: —Apu Jesús wainkamji tuidau. Tama ni chichaak: —Wika uwejin clavowai achijagmaya nuna wainkan tsajam uwejuish inujuan diigtsukek nuigtú bijagnum ijuagmaya nunash inujuan dekaptsukek dekaskeapi tumaitsujai, tau.   </div><div class='p'> <span class="verse" id="V26">26&#160;</span>Ocho tsawan nagkaemakiu ai, jintintaiji aidauk makichik jeganum ataktú ijunjajui, nuanuig Tomasash pujau. Waitinak shiig epenag batsataig, Jesús ejapen wajantá kumpamak: —Apajuí agkan pujutan atumnash amastinme, tiuwai.   </div><div class='p'> <span class="verse" id="V27">27&#160;</span>Nuna tusa Tomasan chichajak: —Jui tsajam uwegmin inuata, dutikakum mina uweg aina nu diistá; uwejum itantá nunikam mina bijagjui inuata. ¡Dekaskeapi tuchauk aipa, dekaskeapi tinu atá! tiuwai.   </div><div class='p'> <span class="verse" id="V28">28&#160;</span>Tama Tomás senchi chichaká: —Mina Apujuh, amek mina Apajuijuitme, tau.   </div><div class='p'> <span class="verse" id="V29">29&#160;</span>Tutai Jesús ayaak: —Tomasah yamai mina waitkaum dui, dekaskeapi tujutme. ¡Mina waitkachuitak dekaskeapi tujutiu aina nu shiig aneasagtinai! tiuwai.   </div><div class='s'>Wagka ju papish agagbauwaita nu pachisa tibau </div> <div class='p'> <span class="verse" id="V30">30&#160;</span>Jesús aents aidau dutikmainchaun ashí iwainag niina jintintaiji aidaush wainainamunum takasua duka, ashí ju papinumag agagchamui.   <span class="verse" id="V31">31&#160;</span>Nuniaig juka: Atumesh Jesusak, Cristo Apajuí Uchijimpapita, tusajum dekaskeapita takujum, pujut tuke atina nu jukimnujum, tusan agatjime.   </div><ul class='tnav'>
<li><a href='index.htm'>Juan</a></li>
<li><a href='JHN19.htm'>&lt;</a></li>
<li><a href='JHN.htm'>20</a></li>
<li><a href='JHN21.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
