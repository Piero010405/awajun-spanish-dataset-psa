<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Daniel 9</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/DAN09.htm" />
</head>
<body>
<ul class='tnav'>
<li><a href='index.htm'>Daniel</a></li>
<li><a href='DAN07.htm'>&lt;</a></li>
<li><a href='DAN.htm'>9</a></li>
<li><a href='HOS01.htm'>&gt;</a></li>
</ul>
<div class="main">
 
<div class='chapterlabel' id="V0"> 9</div><div class='s'>Daniel niina aentsji aidaun pachis Apajuín ausamu </div> <div class='p'> <span class="verse" id="V1">1&#160;</span>Asuero uchiji Darío, Medo aents aajakua duka, caldeo aents aidaun apuji wajas inamajakui.   <span class="verse" id="V2">2&#160;</span>Nunú apu makichik mijan inamai, nunú mijantin wi Daniel, Apajuí profeta Jeremíasan ujaak, Jerusalégnak tsaikagtinai, dutikam setenta mijan asatnai tiuwa nunú agagbaun augkun pujuyajai.   <span class="verse" id="V3">3&#160;</span>Nuna ausan, yujumka ijagmaan jáanch pegkegchaun nugkujan, yukunum antumka pujusan mina pataag aidaun pachisan Apajuín aujiajai.   <span class="verse" id="V4">4&#160;</span>Wi Tuke Pujuun mina Apajuíjun segaaknuk aatsan segayajai:  </div><div class='p'>“Apajuíjuh, ametme múun ashí senchigtinum. Ame dutikatjai tibauk betek uminaitme, tuja amina anempainak chichamjumin umigtamin aina nunú amina anenkem iwaintinaitme. Nuadui anentaimsan   <span class="verse" id="V5">5&#160;</span>dekas pegkegchauwap takasji tajai. Ii aidautik aminig pegkegkesh iwainmamtsuji. Ame atsakmin wajukmaina numamtuk batsatu asa, ame umigtash kajimatki idaisa wainka yujaji.   <span class="verse" id="V6">6&#160;</span>Amina takagtamin profeta aidau ame akatjam wekagas iina apuji aidaun, iina muunji aajaku aina nunash, tuja ashí Israel aents aidaunash chichaman ujaku ainawai. Tujash ii aidautik nii chichaman ujapakuish dekaskeapi tatsuji. Nunidau asa makichkish antugtsuji.   <span class="verse" id="V7">7&#160;</span>Apuh, ametme pegkegmamek. Nuadui ii judío aents aidautik datsaamaji. Jerusalégnum batsatushkam datsaamainawai, tuja tikich Israel aents aidau amina shiwagmatjamawagmatai, ame utsagkam tikich nugkanum batsatushkam datsaamainawai.   <span class="verse" id="V8">8&#160;</span>Tuke Pujuuwah, iik pegkegchau takamsau asa datsaamainaji. Tuja iina apuji aidaush, iina muunji aidaush datsaamainawai.   <span class="verse" id="V9">9&#160;</span>Iik ame intimjaku chichamjumik umikchaji. Tujash amek tuke wait anenkagtinaitam duwi tsagkugkagtumainaitme.   <span class="verse" id="V10">10&#160;</span>Tuke Pujuu iina Apajuíjiyah, amina profetajum aidau ame akatjamu jintinjamainakuish nunú antukaik umikchaji.   <span class="verse" id="V11">11&#160;</span>Israel aents aidauk ashí amina chichamem umiktina nunak umikchaje, nuninak tupantug idaisaje. Nuadui Moisés amina inakem agak: Apajuí umigchakjumek suwimak jukitnaitjume tiuwa nunú uminu asamtai, iina pegkegchaujin amina suwimkajum iyanjamae.   <span class="verse" id="V12">12&#160;</span>Ame yaunchuk ujajatkamu umiakum, jutii pegkegchau takasbaunum, tuja iina apuji aidaush pegkegchau takasagbaunum suwimak ishamain shiig katsunmainchau, yaunchuk Jerusalégnum aents iina shiwaaji aidau batsatu suwimak suwakmesh imatika susachbau sukagtusume.   <span class="verse" id="V13">13&#160;</span>Juju suwimak iina iyanjamja duka yaunchuk Moisés agajua nunú imanisag uminkae. Tuke Pujuu iina Apajuíjiyah, iik nunú iman dekainayatku ame egatsuk, tuja ame umigtsuk, nuigtush iina tudauji aidaush idaisachji, tuja amina chichamjumkesh umikchaji.   <span class="verse" id="V14">14&#160;</span>Nuadui Tuke Pujuuwah, ame suwimak sukagtusume, iina Apajuíjiyah, ame dutikamua duka shiig pegkejai, nunin aig jutii aidauti ame umijut dakituinaji.   </div><div class='p'> <span class="verse" id="V15">15&#160;</span>“Apuh, iina Apajuíjiyah, yaunchuk ame aentsjum aidau Egipto nugkanum inaku waitkatai batsatu ayamjukam amina senchigmijai jiigmayume. Nunú ame dutikakum senchijum iwainakuitam duka yamaikish augmattai awai. Iman aig jutii aidautik pegkegchau takamsaji.   <span class="verse" id="V16">16&#160;</span>Apuh, ame wait anenkagtinaitam duka shiig dekaji. Tuja Jerusalén amina yaaktagmia duka wait aneasam ame kajeku akumesh tsagkujata, wagki ashí aents amina umigtamchau tikich nugkanmaya aidau iina pegkegchaujin, tuja iina apachji aajakajua nuna pegkegchaujinishkam Jerusalégkan tsaikajua nuna diisag amina aentsjum aidautinashkam dushiktamainawai.   <span class="verse" id="V17">17&#160;</span>Iina Apajuíjiyah, wi amina inakmin segajam nunú wait aneasam antugtukta. Ame emematku ijuntai pegkegma nunú wajukaya awa nunú wait anenjata.   <span class="verse" id="V18">18&#160;</span>Apajuíjuh, wait aneasam antugkagtukta; ¡ii waitiamua nunú diista, tuja ame emematku ijuntai yaakat aya nunashkam tsaikajui! Ii sumag duka pegkeg takau asaikish sumatsji, amek wait anenkagtinaitam nunú dekau asa sumaji.   <span class="verse" id="V19">19&#160;</span>¡Apuh, ii pegkegchau takamsau ainakuish, wait aneasam tsagkugkagtugta! ¡Apuh, idaikagtutsuk atujatkata! ¡Apajuíjuh, amek anenmamsam, amina aentsjum amina emematjamin aidau anentaimtusam, tuja amina yaaktajum anentaimtusam, kuashat tsawan megkaetsuk wamak yaijatkata!” tusan segabiajai.   </div><div class='s'>Setenta semana </div> <div class='p'> <span class="verse" id="V20">20&#160;</span>Tuja nuigtushkam, mina pegkegchaujun pachisan, Israel aents aidau pegkegchaujin, tuja Jerusalégkan pachisnushkam Tuke Pujuu mina Apajuíjun augkun pujuyajai.   <span class="verse" id="V21">21&#160;</span>Nunika Apajuí augkun pujai, yaunchuk ángel Gabriel wantintugkauwa nunú nanaak taawabi. Nunak etsa akagai aagkú Apajuí emematku kuntin maa apetia nuniai taawabi.   <span class="verse" id="V22">22&#160;</span>Nunik chichagtak:  </div><div class='p'>“Danielah, chichaman amina shiig ujaktasan minajai.   <span class="verse" id="V23">23&#160;</span>Apajuí amina senchi anempawai, nuadui ame yama nagkamchakum Apajuí augmaum duik nagkamas ame sumamunak Apajuí antugtamak aigmake. Wi nuna pachisan amina ujaktasan tajuagme. Tuja ame kajamjaum dusha wajukatnuk aan kajamjaume nunashkam wi ujaktatjam nunú shiig antukta:   </div><div class='b'> &#160; </div> <div class='q'> <span class="verse" id="V24">24&#160;</span>“Amina pataim aidau Apajuín intimjukiag  </div><div class='q'>pegkegchaun takamsaju asag  </div><div class='q'>suwimkan jukiag waituina nunak,  </div><div class='q'>setenta semana<a href="#FN1" class="notemark">*<span class="popup">Jer 25.11-12; 29.10num chichaak, setenta mijan tawa nuna juwi setenta semana tawai. Junak maki makichik semanatinig siete mijan atinun tawai. Tuja setenta semanatinish wajupa mijanak jegawa imaan waitu batsamiagtinun taku tawai.</span></a> waitu batsamtatui,  </div><div class='q'>tuja yaakat pegkejam tsaikbauwa dushakam  </div><div class='q'>nunisag setenta semana asatnai.  </div><div class='q'>Imanik waituinak anentaimtan jukiagtinai,  </div><div class='q'>tuja Apajuí dita tudaujinak tsagkujatnai,  </div><div class='q'>dutikamtai ima pegkeg takata nunú tuke atinai.  </div><div class='q'>Tuja Apajuí emematku ijuntai jegamkamunum  </div><div class='q'>tesaamu shiig pegkejam tutaya dushakam  </div><div class='q'>yaunchuk profeta aidau takasu aina iman shiig iwajamu atinai.   </div><div class='q'> <span class="verse" id="V25">25&#160;</span>Juju ame shiig dekaata:  </div><div class='q'>Jerusalén tsaikbauwa nuna iwajatnume tabau  </div><div class='q'>chicham antuekatna nunú tsawantin nagkamas  </div><div class='q'>yamajam apu etegkamu wantinkatna duwi  </div><div class='q'>siete semana jegattawai.  </div><div class='q'>Jerusalégnum jinta ayá nunú iwagbaunak,  </div><div class='q'>Jerusalén peeja iwagbaujai sesenta y dos semana ashimkagtinai,  </div><div class='q'>tujash nunú tsawantinig senchi waitiamu,  </div><div class='q'>wake besemag atinai.   </div><div class='q'> <span class="verse" id="V26">26&#160;</span>Sesenta y dos semana nagkaemakmatai,  </div><div class='q'>apu atin etegka adaikamun makichkish  </div><div class='q'>utugchatji atsujunak maawagtinai.  </div><div class='q'>Tuja tikich apu ekemtina nuna suntaji aidau  </div><div class='q'>Jerusalégnak jega Apajuí emematku ijuntai  </div><div class='q'>jegamkamujai ashí tsaikagtinai.  </div><div class='q'>Nunú tsawan uminbauk pachiachbaunum  </div><div class='q'>nujag dujajak utuwama numamtuk atinai.  </div><div class='q'>Tuja maaniamu, tsainiamu atinai tusa etsegkamua  </div><div class='q'>duka imanisag wea weakua amuekatnai.   </div><div class='q'> <span class="verse" id="V27">27&#160;</span>Tuja nuigtu makichik semana inagnamua duwi  </div><div class='q'>apu pegkegchau ekemiuwa nunú aents aidaujai  </div><div class='q'>chichaman umiktinai.  </div><div class='q'>Dutikayatak jimaituk semana wegak  </div><div class='q'>Apajuí emematku kuntin maa  </div><div class='q'>nuna neje ashí apetia nuwi shiig pegkegchaun tsumainun takamsatnai.  </div><div class='q'>Nuniau asa Apajuí emematku anentag suwamuk atsusti titinai.  </div><div class='q'>Tusa umik pujuttaman, Apajuí suwimkan susa maatnai”, tujutmayi.  </div><ul class='tnav'>
<li><a href='index.htm'>Daniel</a></li>
<li><a href='DAN07.htm'>&lt;</a></li>
<li><a href='DAN.htm'>9</a></li>
<li><a href='HOS01.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V24">9:24</a>
<span class="ft">Jer 25.11-12; 29.10num chichaak, setenta mijan tawa nuna juwi setenta semana tawai. Junak maki makichik semanatinig siete mijan atinun tawai. Tuja setenta semanatinish wajupa mijanak jegawa imaan waitu batsamiagtinun taku tawai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
