<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Mateo 6</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/MAT06.htm" />
</head>
<body>
<ul class='tnav'>
<li><a href='index.htm'>Mateo</a></li>
<li><a href='MAT05.htm'>&lt;</a></li>
<li><a href='MAT.htm'>6</a></li>
<li><a href='MAT07.htm'>&gt;</a></li>
</ul>
<div class="main">
 
<div class='chapterlabel' id="V0"> 6</div><div class='s'>Aents atsumau yayamunak tikichik dekamainchau ainawai </div> <div class='p'> <span class="verse" id="V1">1&#160;</span>“Atum pegkeg takaajum nunú aentsnum iwainmamkata tabaunum dutikawaigpa, kuitamamkatajum. Atum aaja dutiktaik atumi Apa nayaimpinum puja duka wají pegkeja nunak amaschagtinai.   </div><div class='p'> <span class="verse" id="V2">2&#160;</span>“Nuniau asamtai atum aents atsumau yayakjumesh, wi takaamun dekaatnume tusagmek jega ijuntainmagkesh, jintaagkesh etsejú yujaigpajum; nunak aentsú tsanú aidau eme anenjus diigsatnume tusag nuní yujau ainawai. Dekas tajime: Nuna nunidauk aents eme anentam aidau asag wají pegkeg suamak achagtinai.   <span class="verse" id="V3">3&#160;</span>Tujash ame atsumau yayakmek tikichkesh ujakaipa,   <span class="verse" id="V4">4&#160;</span>duka dekachbaunum dutikata. Nunak amina Apa ame dutikamunak wainu asa wají pegkeg aidaun amastatui.   </div><div class='s'>Jesús Apajuí aujut jintinkagtuamu </div> <div class='r'>(Lc. 11.2-4)  </div><div class='p'> <span class="verse" id="V5">5&#160;</span>“Atumek Apajuí aujkugmesh, aentsú tsanú aidau, jega ijuntai aidaunum, nuninachkush jintá wajantag, aents aidau wainkamu atag tus wakegainak Apajuin aujú yujau aina nunikaigpa; dekas tajime, nuna nunidauk aents eme anentam yujaidau asag wají shiig pegkeg aina nunak jukichagtinai.   <span class="verse" id="V6">6&#160;</span>Tujash ame Apajuí aujkumek, ame kanutaigmin wayam waiti epenim, dekachbaunum amina Apa puja nu ausata. Nuniamin amina Apa amek dekachbaunum nuniam nuna waipau asa wají pegkejan amastatui.   </div><div class='p'> <span class="verse" id="V7">7&#160;</span>“Apajuí aujkugmesh chicham imanchauk awá awagkigmek aujigpa, Apajuí anentaimtuchu wajukin aina nunitsuk, ditak imatjamas imá shiig antugtukainta tusag nunak imatin ainawai.   <span class="verse" id="V8">8&#160;</span>Atumek dita wajukena nunikaigpa, wagki amina Apa duka dekawai atum atsumamunak eke segatsjuminig.   <span class="verse" id="V9">9&#160;</span>Atumek aaja aujmainaitjume:  </div><div class='q'>“ ‘Iina Apajiyah, amek nayaimpinum pujuwaitme.  </div><div class='q'>Pegkegmaitam ibau asam imá ameketme ememattaim.   </div><div class='q'> <span class="verse" id="V10">10&#160;</span>Amek jutiishkam inajatjata.  </div><div class='q'>Ame wakegamun nayaimpinmaya umigtamaina nunisag ju nugka juiyash aminak umigtamkatnume.   </div><div class='q'> <span class="verse" id="V11">11&#160;</span>Dutiksamek ii yuwatnushkam kashí kashinig sukagtita.   </div><div class='q'> <span class="verse" id="V12">12&#160;</span>Nuigtú ii tudaujishkam tsagkugkagtugta,  </div><div class='q'>jutii tikich pegkegchau awajtamush tsagkujuinag aikasmek.   </div><div class='q'> <span class="verse" id="V13">13&#160;</span>Pegkegchaun takastinme tusamek idaikagtutsuk, ayatak yaijatkam agkanmitkagtuata’, tiuwai.   </div><div class='p'> <span class="verse" id="V14">14&#160;</span>“Atum tikich pegkegchau awajtamaidau tsagkugtaik, atumnashkam atumí Apa nayaimpinum puja dusha tsagkugtamjattagme,   <span class="verse" id="V15">15&#160;</span>untsu atum tikich aents aidaush tsagkugchataik, atumin Apa dushakam atumi tudaugminash tsagkugtamjashtatui.   </div><div class='s'>Jesús ayuno pachisa jintinkagtuamu </div> <div class='p'> <span class="verse" id="V16">16&#160;</span>“Atum ayuno takaakjumek, wake besemjak yapiminish iwainmamkaigpa, aentsú tsanú aidau, ayunawapi tusa aents waitkatnume tusag wajukena nunitsuk. Dekas tajime: Nuna nunidauk aentsnum iwainmamá yujaidau asag wají shiig pegkegnak jukichagtinai.   <span class="verse" id="V17">17&#160;</span>Nuaduí ame ayuná pujusam Apajuí aujkumek wake besekam wekaetsuk, yapim nijaim, shiig temashmajam, shiig dakunkut wekaesata,   <span class="verse" id="V18">18&#160;</span>aents aidau ayunawapi tusa dekagmawainum. Ame nuniamunak, imá amina Apa duke amijai puja nu waipawai, nuniau asa amina Apa dekachbaunash waina nu wají pegkejan amastatui.   </div><div class='s'>Nayaimpinum wiyakchameaut </div> <div class='r'>(Lc. 12.33-34)  </div><div class='p'> <span class="verse" id="V19">19&#160;</span>“Jujú nugka jui wajiin mamuk emesmain, nuniachkush kawanchjumain, kasashkam wayá kasamain aina juninnum wiyakchameatasagmek wakeyigpajum.   <span class="verse" id="V20">20&#160;</span>Dekas nayaimpinum, mamukush wajiin emeskamtai megkaemainchau, nuniachkush kawanchjumainchau, kasashkam wayá kasamainchauwa nui wiyakchameatajum.   <span class="verse" id="V21">21&#160;</span>Wagki tuwí atum wiakchameatin ajutjamua nuig anentaimsa pujustajum.   </div><div class='s'>Lámpara pachisa augmattsamu </div> <div class='r'>(Lc. 11.33-36)  </div><div class='p'> <span class="verse" id="V22">22&#160;</span>“Atumi jiimek lámpara ekemakam tsaaptin emaama numamtuk atumi iyashminak awagmawai. Jiim pegkeg asamtai shiig wainmamainaitam imatiksam, ashí pegkeg aina duke anentaimtaik, anentaiminish tsaaptin ajutjamainai.   <span class="verse" id="V23">23&#160;</span>Untsu jiim pegkegchau ataik ashí amina iyashmia duka suwenum amainai. Aminí tsaaptin awa nu suwe wetaik, nuní nagkaemas pujutjum pegkegchau wemainai.   </div><div class='s'>Jesús inakak jimá apugtinuk amaitsui tibau </div> <div class='r'>(Lc. 16.13)  </div><div class='p'> <span class="verse" id="V24">24&#160;</span>“Makichik inakak jimag apun takagnuk amaitsui; wagki tikichin dakitak, tikichnak aneemainai, nuniachkush tikichin eme anentus diyak, tikichnak junik diimainai, nunin asamtai Apajuí umigkata tu, wiyakchameatasa anentaimtu wajamaitsui.   </div><div class='s'>Apajuí ni uchijí aidaunak kuitamui </div> <div class='r'>(Lc. 12.22-31)  </div><div class='p'> <span class="verse" id="V25">25&#160;</span>“Nuadui atumin tajime: ¿Wajina yuwanuk, wajina uwagnuk, wajina nugkugnuk pujustaja? tusagmek uyumá pujuigpajum. Yutai nagkaesauwa duka atumi pujutjumia nuuwai, tuja jaanchin nagkaesauwa duka, atumi iyashmia nuuwai.   <span class="verse" id="V26">26&#160;</span>Shiig anentaimsa diistajum pishak agkajunum nanamaina nunú. Ditak ajakmakagkesh juwinatsui, jeganakesh jegamkag yutaijinak ijumainatsui, nuniaunak atumi Apa nayaimpinmaya nu dita yuwatnunak suawai. ¿Atum dekas chigki aidau nagkaesau ainatsjumek?   <span class="verse" id="V27">27&#160;</span>¿Yaa atum ainajum anuiyash, esajam atajai tusa anentaimtu pujakush esaumainaita?   </div><div class='p'> <span class="verse" id="V28">28&#160;</span>“¿Wagka atumesh jaanchish imá puyatjagme? Ikamia yagkug aina nu anentaimsa diistajum wajuk tsakainawa, ditak takainatsui, ujuchnash kutamainatsui.   <span class="verse" id="V29">29&#160;</span>Tujash atumin tajime, Salomón ashí imanun iwagmamá wajakuitkush yagkujá niimega ibaunak nugkujakchauwai.   <span class="verse" id="V30">30&#160;</span>Dupa ikamia aidau kashin apeam atinnakesh Apajuí imatikas iwaja ibaush, ¿wagkag aan nagkaemas atumnash dutijamashtinme aents imatikas dekaskeapi tuchau aidauwah?   <span class="verse" id="V31">31&#160;</span>Nuadui atumek: ‘¿Wajig yuwatji?, nuniachkugmesh ¿wajig uwagtaji?, tachakjumesh ¿wajig nugkugtaji?’ tusajum anentaimá pujuigpajum.   <span class="verse" id="V32">32&#160;</span>Wagki ashí nunú aidaunak Apajuí anentaimtuchu aidau puyatjus yujajin ainawai, tujash atumi Apa nayaimpinmayaya nu shiig dekagtamjume, atum ashí nu atsumajum nunak.   <span class="verse" id="V33">33&#160;</span>Nuadui dekatkauk Apajuí inama nu nuigtú ni pegkejan takaa nunuwá egaktajum, nuniakjumek ashí nunú aina dushakam aan kuashat ajutjamiagtinai.   <span class="verse" id="V34">34&#160;</span>Nunin asamtai kashin atina duka anentaimtu pujuigpajum, wagki kashin dutikmainuk tsawan ajitin asamtai, adeagtajum makí makichik tsawanta nuna utugchatji ajuina nunú.   </div><ul class='tnav'>
<li><a href='index.htm'>Mateo</a></li>
<li><a href='MAT05.htm'>&lt;</a></li>
<li><a href='MAT.htm'>6</a></li>
<li><a href='MAT07.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
