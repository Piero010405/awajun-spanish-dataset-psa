<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 1 Samuel 20</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/1SA20.htm" />
</head>
<body>
<ul class='tnav'>
<li><a href='index.htm'>1 Samuel</a></li>
<li><a href='1SA19.htm'>&lt;</a></li>
<li><a href='1SA.htm'>20</a></li>
<li><a href='1SA21.htm'>&gt;</a></li>
</ul>
<div class="main">
 
<div class='chapterlabel' id="V0"> 20</div><div class='s'>Jonatán Davitan yaigbau </div> <div class='p'> <span class="verse" id="V1">1&#160;</span>Yaakat Naiot Ramá jegattak awa nuwi pujau David Jonatán pujamunum weuwai. Nunik jegaa iniak:  </div><div class='p'>“¿Wisha wajina takamsaja? ¿Tuwiya mina utugchatjush? Amina apa mina mantuatatus egatak wekaga nunash wisha ¿wajina pegkegchaunash takagsaja?” tau.   </div><div class='p'> <span class="verse" id="V2">2&#160;</span>Tusa tama Jonatán ayaak:  </div><div class='p'>“¡Apajuí dakitawai mina apag mantamawai tusa! ¡Nuadui aminak mantamashtatui! Ame dekame mina apajuk nii dutikatag tabau ataik, nigkik dutikchauwe tuké ujatnuwe, nuadui makichkish mina ujattsukek dutikashtatui”, tiuwai.   </div><div class='p'> <span class="verse" id="V3">3&#160;</span>Tama David ataktu chichajak:  </div><div class='p'>“Amina apa shiig dekawai ame mina kumpajuitam nuna. Nuniau asa anentaimas dekas Jonatágnak ujakchatjai, ujaka ai wake besemag anentaimjai titatui, tuja Tuke Pujuu daajin amina daagminchakam tajame, wi mantamnatnuk namput wajatsui”, tau.   </div><div class='p'> <span class="verse" id="V4">4&#160;</span>Tusa tama Jonatán iniak:  </div><div class='p'>“Wajina dutikati tusamea wakegame nunú tujutta, nuna umigkatjame”, tiuwai.   </div><div class='p'> <span class="verse" id="V5">5&#160;</span>Tama David ayaak:  </div><div class='p'>“Kashin atatui tsawan nantu yama takau jiistamtai. Nunú jiistatin wi apujai ekemsan tuké yujumkan yuujai. Tujash nunikchattajai. Wait aneasa etsegtugkaipa ajanum uumkan pujuttajai, nunikan kashin pujusa tsawakun agkuantai tatjai.   <span class="verse" id="V6">6&#160;</span>Tuja amina apa mina pachitus inimpakuig: ‘Maki makichik mijantin kuntin maa apeaku Apajuí ememattai jegau asamtai, wisha mina pataag aidau Belén batsata nujai ijunjan jiistamatjai tusa segatkui awemamjai’, tita.   <span class="verse" id="V7">7&#160;</span>Tusa tamin ayu timataig shiig aneasan juwaktajai. Untsu nii kajeakui dekaattame dekas maatag tawapi tusam.   <span class="verse" id="V8">8&#160;</span>Nuadui wait aneasam wi segajam nunú umigtukta. Wagki wika yainikmi tau asan ame mina kumpag ata tujutkumin, Tuke Pujuu daajin chicham umikmaiji. Tuja dekas mina utugchatjuitkuig, amina apai ejetutsuk amek dekas mantuata”, tiuwai.   </div><div class='p'> <span class="verse" id="V9">9&#160;</span>Tusa tutai Jonatán ayaak:  </div><div class='p'>“Wainka tuu anentaimipa, mina apag mantamatag takuig wi ujaktatjame”, tiuwai.   </div><div class='p'> <span class="verse" id="V10">10&#160;</span>Tusa tama David niina iniak:  </div><div class='p'>“Tujash ¿ya minash ujatkattawa amina apash ame ujaamash wajintigki nunash?” tau.   </div><div class='p'> <span class="verse" id="V11">11&#160;</span>Tutai Jonatán ayaak:  </div><div class='p'>“Weajai ajanum wemi nunika awi ujaktagme”, tiuwai.  </div><div class='p'>Tusa ajanum weajui.   <span class="verse" id="V12">12&#160;</span>Nuwi jeganta Jonatán Davitan chichajak:  </div><div class='p'>“Tuke Pujuu Israel aents aidauti Apajuí emematin ainag nuna daajin tajame. Kashin, nuniashkunuk kashin pujusa tsawakun mina apajush wajintig nuna dekaatjai. Tuja mantamatag tutsuk pegkegnum chichakuig, chichaman akuptuktatjame ujapaktinme tusan.   <span class="verse" id="V13">13&#160;</span>Untsu mantamatag taun dekayatkun, wi amina agkan utugchat atsaunum tupikak uwemjati tusan ujakchamtaig, Tuke Pujuu suwimkan sujusti. ¡Tuke Pujuu mina apajun yaigkua dutiksag aminash yaimpakti!   <span class="verse" id="V14">14&#160;</span>Nunak wika Tuke Pujuu daajin umiktinjun tajame. Tuja wi iwaku pujakuig wi amina yayajam dutiksamek, minash wait aneasam yainkatin ata. Tuja wi jakamtaishkam,   <span class="verse" id="V15">15&#160;</span>Tuke Pujuu amina shiwaajum aidaun ashí ijinamtaish mina uchig aidauk tuke wait anenjatin ata.   <span class="verse" id="V16">16&#160;</span>Ame nunú umishtaik, Tuke Pujuu amina pataim aidaujai suwimkan amastinai”, tau. Aatus tusa Jonatán Davidjai chichaman umikajui.   </div><div class='p'> <span class="verse" id="V17">17&#160;</span>Nuadui Jonatán niina iyashi aneemaina imatikas Davitan aneau asa ataktu awagki niijai chichaman umikui.   <span class="verse" id="V18">18&#160;</span>Nuna umika Jonatán Davitan chichajak:  </div><div class='p'>“Kashin nantu yama takau jiistamtai tsawan asamtai, ame ekemsa yuum duka agkan juwaktatui, nunikmatai wajukamki tujamiagtatui.   <span class="verse" id="V19">19&#160;</span>Tuja kampatum tsawan wetai, wagkag imanikash megkaekae tusag, aminí senchi anentamiagtatui. Nuniktin asamtai ame yaunchuk uumkabium nuwi wetá nunikam kaya múun batsata nuna awin uumkam pujusta.   <span class="verse" id="V20">20&#160;</span>Nuwi pujamin flechanash shiijash akenag taunig wajakin ame pujamunmanini kampatum flechan akenkattajai.   <span class="verse" id="V21">21&#160;</span>Dutikan mina inakjun chichagkun: ‘Flecha nagkimamu tikiju batsata nunú utita’, takui dekattame. Nunikam anenjas jiinkita, wagki nunak utugchat atsutin asamtai titatjai. Nunak Tuke Pujuu tutaya nuna daajin umiktinjun tajame.   <span class="verse" id="V22">22&#160;</span>Untsu wi niina chichagkun: ‘Flecha nagkimamu imau kakeka nunú diista’, takuig dekaattame Tuke Pujuuwap weti tujutua tusam, nuniakum ¡tupikakta!   <span class="verse" id="V23">23&#160;</span>Juju chicham umikag duka Tuke Pujuu ii emematin ainag nuna daajin tuke atin umikji”, tiajui.   </div><div class='p'> <span class="verse" id="V24">24&#160;</span>Aatus tusag Jonatán niina apaji pujusa inamtaijin wakettai, Davitak ikam kaya múun ayaunum nuna awin uumkatatus weuwai. Nuwi uumak pujai jiista jegamtai apu yujumka yuwatatus mesanum jeganta ekemsauwai.   <span class="verse" id="V25">25&#160;</span>Nii tuké ekemsa yutaijin tanisha tuntupek ekemsauwai. Nunikmatai Jonatán niina apajijai niinis ekemsauwai. Untsu Abner niina apajijai tsanias ekemsauwai. Tuja Davita ekemtaiji agkan juwakui.   <span class="verse" id="V26">26&#160;</span>Nunú tsawantinig apuk Davidnak pachikchauwai, wagki pegkegchau takamsas eke iwagmamchau asa, sacerdote yuwinamunum pachiinak yumainchau asa, megkaekatai tau asa pachitsuk idaisauwai.   </div><div class='p'> <span class="verse" id="V27">27&#160;</span>Tuja kashinia duwi jiistabaunmashkam Davita ekemsa yutaijig nunisag agkan au. Nunitai Saúl niina uchiji Jonatágkan iniak:  </div><div class='p'>“¿Wagka Jesé uchijish yau yujumak yuwamunum tachma nunisagkesh yamaish tache?” tau.   </div><div class='p'> <span class="verse" id="V28">28&#160;</span>Tusa iniam Jonatán ayaak:  </div><div class='p'>“Davitak Belén wetajai tusa, wait aneasam tsawan sujusta tusa segatkui, ayu timajai.   <span class="verse" id="V29">29&#160;</span>Nuna segatak aatus tujutmae: ‘Mina pataag kuntinu maa apeak Apajuín emematiagtin asamtai, mina yatsug taata tusa untsugkae’, tujutmae. Nuadui juwi jiistamainun niina yachi emkau aidaujai Belégnum jiistamatjai tusa segatkui, ayu wetá timajai. Nuwi weu asa, jutijai ijunag yujumka yuwatsu nunak aniawai”, tiuwai.   </div><div class='p'> <span class="verse" id="V30">30&#160;</span>Tusa tutai Saúl Jonatágkan shiig senchi kajejuk chichajak:  </div><div class='p'>“¡Dukuji detsetkauwa! ¿Wi dekatsjak Jesé uchiji amina shiig kumpagmia nuna? amek amina kumpajum yayau asam dukujai datsanmain juwakugme.   <span class="verse" id="V31">31&#160;</span>Nuadui Jesé uchiji eke iwaku pujaigkik, amek makichkish Israel aents aidau apujig achattame. ¡Nunikaig tachakmek aents ishiakam David achika itagtuata maatjai!”, tiuwai.   </div><div class='p'> <span class="verse" id="V32">32&#160;</span>Tama Jonatán ayaak:  </div><div class='p'>“¿Tujash wagkag niish mantamnati? ¿Niish wajina pegkegchaunash dutikae mantamnatag tusash?” tau.   </div><div class='p'> <span class="verse" id="V33">33&#160;</span>Tujash Saúlak Jonatágnak aitsuk wajaakug nagki jukiuwai niina maatatus. Dutikam nii anentaimas dekas mina apag Davita maatag tawapi tiuwai.   <span class="verse" id="V34">34&#160;</span>Nunik kajeka jimag tsawanta nunú jiista tsawagbaunum yujumkan yuwatatus mesanum eketu wajaki yujumkanak yutsuk ukukiuwai, wagki niina apaji Davitan maatatus datsantan chichaju asamtai.   </div><div class='p'> <span class="verse" id="V35">35&#160;</span>Tuja Davitak chichama ujatkachagtimpash tusa dakamak pujai, kashin tsawag Jonatán niina inake datsauchijai David uumak pujamunum weuwai.   <span class="verse" id="V36">36&#160;</span>Nunik jegantag niina inaken chichajak:  </div><div class='p'>“Tupikaki weme flecha aidaun akenkamag nunú egakta”, tiuwai. Tusa tima nunú uchi tupikaki wegau, nuniai Jonatán flechan nunú uchi weamun emtika atushat nagkimauwai.   <span class="verse" id="V37">37&#160;</span>Nunú flecha nagkimamu tepaunum niina inake jeganmatai shiig senchi untsuka chichajak:  </div><div class='p'>“¡Flecha nagkimamag duka ame wajam nuna nagkaiki tepawai!” tau.   </div><div class='p'> <span class="verse" id="V38">38&#160;</span>Nuna tusa ataktushkam untsuak:  </div><div class='p'>“¡Wamak tupikakta, makichkish wajasaipa!” tau. Tuja nunú inakak flecha nagkimamun juki, niina apuji Jonatágkan itajuauwai.   <span class="verse" id="V39">39&#160;</span>Tujash inakak Jonatán tuke aneas Davita ujaak tabaunak makichkish dekachui, wagki nunak Jonatán ima Davidjaig dekajakui. Nuadui nunú inakak mina apug nagkimtan unuimagtasampap nagkimua, tiuwai.   <span class="verse" id="V40">40&#160;</span>Nuna ashí dutika Jonatán nagkimtaiji aidaun jegá ejegata tusa niina inaken susauwai.   </div><div class='p'> <span class="verse" id="V41">41&#160;</span>Dutika susam wakitkimtai, David kaya ayaunum uumak pujau jiinki Jonatán wajamunum jeganta, niina eme anentus tsuntsuma kampatuma imania nijayin nugkan antigkui. Nuadui pagkunik kumpamdayinak egaanidau, nunik David buutbaun mijaakui.   <span class="verse" id="V42">42&#160;</span>Nunikmatai, Jonatán Davitan chichajak:  </div><div class='p'>“Ii chicham umikuitag duka Tuke Pujuu daajin umikmaiji, nuniau asamtai puyattsuk wetá. Tuke Pujuu amina, tuja mina, nuigtu ii uchiji wegantu aidaunash kuitamkatin ati”, tiuwai.   </div><ul class='tnav'>
<li><a href='index.htm'>1 Samuel</a></li>
<li><a href='1SA19.htm'>&lt;</a></li>
<li><a href='1SA.htm'>20</a></li>
<li><a href='1SA21.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
