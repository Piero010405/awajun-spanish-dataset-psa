<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Juan 11</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JHN11.htm" />
</head>
<body>
<ul class='tnav'>
<li><a href='index.htm'>Juan</a></li>
<li><a href='JHN10.htm'>&lt;</a></li>
<li><a href='JHN.htm'>11</a></li>
<li><a href='JHN12.htm'>&gt;</a></li>
</ul>
<div class="main">
 
<div class='chapterlabel' id="V0"> 11</div><div class='s'>Lázaro jakamu </div> <div class='p'> <span class="verse" id="V1">1&#160;</span>Betanianmaya Lázaro daagtin jaak pujau; María, Marta aina nuna umayí.   <span class="verse" id="V2">2&#160;</span>Duka Mariak, Lázaro umayí Apu Jesusa nawen kugkuinui ukatuk niina intashinig ujugtujua nunú aajakui.   <span class="verse" id="V3">3&#160;</span>Nunú, ni kaijai Jesusan chichaman akupjuinak:  </div><div class='p'>—Apuh, amina kumpajum aneetaigmia duka jaawai, tiajui.   </div><div class='p'> <span class="verse" id="V4">4&#160;</span>Jesús nuna antuk, chichaak:  </div><div class='p'>—Au jata duka jachataiyai, ayatak Apajuin eme anentuinak, nuigtú Apajuí Uchijiya nunú dutikamunum eme anentiagtata nuna iwainaktatus aniawai, tiuwai.   </div><div class='p'> <span class="verse" id="V5">5&#160;</span>Jesusak Martan niina kaijai, nuigtú Lazaronashkam aneejakui.   <span class="verse" id="V6">6&#160;</span>Lázaro jaawai tabaun antukuitak, wetsuk, ni pujamunmag jimag tsawan pujusui,   <span class="verse" id="V7">7&#160;</span>nunik ni jintintaiji aidaun chichajak:  </div><div class='p'>—Judea wakitkimi, tiuwai.   </div><div class='p'> <span class="verse" id="V8">8&#160;</span>Tama dita aiinak:  </div><div class='p'>—Maestroh, dukap atsujama judío aidau kayai tukugmagta tiagma nunú, nuniaigkik, ¿ataktú awi wakitkitasamesh wakegam? tuidau.   </div><div class='p'> <span class="verse" id="V9">9&#160;</span>Tiagtai Jesús ayaak:  </div><div class='p'>—¿Makichik tsawantan doce hora ajatsuak? aents tsawai wekaegas wegauk tukumtsame tsaaptinnum shiig wainak wegau asa;   <span class="verse" id="V10">10&#160;</span>untsu kashi wekaga duka tukumui, tsaaptinnum wainak wegachu asa.   </div><div class='p'> <span class="verse" id="V11">11&#160;</span>Nuna tii, nuigtú:  </div><div class='p'>—Iina kumpají Lazarok kanawai, tujash wi wejin ishintagtajai, tiuwai.   </div><div class='p'> <span class="verse" id="V12">12&#160;</span>Tutai jintintaiji aidau chichajuinak: —Apuh, kanag tepauku, nantaktatajamah, tuidau.   </div><div class='p'> <span class="verse" id="V13">13&#160;</span>Tujash Jesusak Lázaro jakau asamtai tau, nuniaig ditak kanag tepaunas tawatai tuidau.   <span class="verse" id="V14">14&#160;</span>Tiagtai Jesús paan iwainak: —Lazarok jakae,   <span class="verse" id="V15">15&#160;</span>tujash awi pujuschag dui shiig aneajai; wagki atum dekaskeapi tiagtin asagmin. Tujash wee diisagmi, tau.   </div><div class='p'> <span class="verse" id="V16">16&#160;</span>Tutai Tomás, Jimagmamu tutaiya nu, tikich Jesusa jintintai aina nuna chichajak:  </div><div class='p'>—Jutiishkam wegagmi, mainakush jutiijai mantamatnume, tiuwai.   </div><div class='s'>Jesusai jakaunash inantin pujutnash sukagtin </div> <div class='p'> <span class="verse" id="V17">17&#160;</span>Jesús jegakmá, Lázaro ukusam cuatro tsawan wegaun wainkauwai.   <span class="verse" id="V18">18&#160;</span>Betaniak Jerusalén jegattak kampatum kilómetro tumain au.   <span class="verse" id="V19">19&#160;</span>Kuashat judío aidau Martan Mariajai jegajuawaju, umayí jakau asamtai anentain ichichtugtasag.   <span class="verse" id="V20">20&#160;</span>Nuninai Jesús taattak minawai tabaun Marta antuk, igkugtatus jiintukiuwai, nunitai Mariak jegag juwakui.   <span class="verse" id="V21">21&#160;</span>Nunik Marta Jesusan chichajak:  </div><div class='p'>—Apuh, ame jui pujutaik mina ubajuk jamain wajakchae,   <span class="verse" id="V22">22&#160;</span>tujash wika yamaikish ame Apajuí segamunak imatiksagkeap amastatua tajai, tiuwai.   </div><div class='p'> <span class="verse" id="V23">23&#160;</span>Tutai Jesús ayaak: —Amina umaimek aneantatui, tau.   </div><div class='p'> <span class="verse" id="V24">24&#160;</span>Tama Marta chichaak:  </div><div class='p'>—Dekaske, tsawan nagkanbau atina dui jakau aidau nantakiagtina nunak dekajai, tiu.   </div><div class='p'> <span class="verse" id="V25">25&#160;</span>Tutai Jesús chichajak:  </div><div class='p'>—Witjai jakaunash inannunuk, wikitjai pujutnash sukagtinnuk. Minai dekaskeapi tauk, jakau akush tuke pujutnai;   <span class="verse" id="V26">26&#160;</span>ashí aents iwaaku pujuina nu mina dekaskeapi tujutuk, tuke jakashtin ainawai, ¿dusha dekaskeapi tamek? tiuwai.   </div><div class='p'> <span class="verse" id="V27">27&#160;</span>Tama ni ayaak:  </div><div class='p'>—Ehé Apuh, wika aminak dekaskeapita Cristo Apajuí Uchijí, ju nugka jui taatnai tibauwa nuuwapi tajame.   </div><div class='s'>Lázaro ukusbaunum Jesús buutbau </div> <div class='p'> <span class="verse" id="V28">28&#160;</span>Nuna tusa ukuak, Martak kai Marian jegantun, niinak akanki:  </div><div class='p'>—Maestro jui taa untsugmawai, tau.   </div><div class='p'> <span class="verse" id="V29">29&#160;</span>Nu tama antamuik, Mariashkam wajaakug Jesusan wainkatatus wejiuwai.   <span class="verse" id="V30">30&#160;</span>Jesusak yaaktanmag eke waitsuk, Marta igkugbaunmag pujau.   <span class="verse" id="V31">31&#160;</span>María waujus jiinki wetai, judío aidau María jeen anentai ichichtuinak kauná batsatushkam: —Umayí ukusbaunum jegantá buuttasas wegatai, tusag pataetukajui.   </div><div class='p'> <span class="verse" id="V32">32&#160;</span>Nunik Mariak Jesús pujamunum jegantá tikishmatug pujus:  </div><div class='p'>—Apuh, ame jui pujutaik, mina ubajuk jakachampastaih, tau.   </div><div class='p'> <span class="verse" id="V33">33&#160;</span>Tusa María buuttai, judío Marian pataetuk kaunkaushkam buutiagtatman Jesús wainak, shiig senchi wake besemag dekapjauwai.   <span class="verse" id="V34">34&#160;</span>Nunik iniak: —¿Tuwí ukusmaugme? tau.  </div><div class='p'>Tutai aiinak: —Apuh jui ukusmaji, tantá diistá, tuidau.   </div><div class='p'> <span class="verse" id="V35">35&#160;</span>Tama jegan diikmá wainak Jesús buutiu.   <span class="verse" id="V36">36&#160;</span>Nunitai judío aidau:  </div><div class='p'>—¡Diisjuah, yaitnaku aneejakuajah! tuidau.   </div><div class='p'> <span class="verse" id="V37">37&#160;</span>Tiagtai dita aina nuiya chichainak:  </div><div class='p'>—¿Jujú wainmachunash wainmitkauwe ibaush, Lázaro jataish utugkatnuki, ni pujutaish jakatnasha? tuidau.   </div><div class='s'>Jesús Lázaro inankimu </div> <div class='p'> <span class="verse" id="V38">38&#160;</span>Jesús ataktú shiig senchi wake besemag dekapeg, ukusbaunum jegantú. Duka makichik waa, waitaiji kaya aputuamu aajakui.   </div><div class='p'> <span class="verse" id="V39">39&#160;</span>Nunik Jesús chichaak: —Kayak ekektajum, tiuwai.  </div><div class='p'>Tutai Marta, jakauwa nuna umayí chichaak:  </div><div class='p'>—Apuh, mejeawastaih, wagki jaka cuatro tsawan wega dui, tau.   </div><div class='p'> <span class="verse" id="V40">40&#160;</span>Tutai Jesús ayaak:  </div><div class='p'>—¿Ame dekaskeapi takumek, Apajuí senchijí iwainamu wainkattame tichamkajam? tiuwai.   </div><div class='p'> <span class="verse" id="V41">41&#160;</span>Tama kayan ekekaju, dutikamtai Jesús nayaimpin pagkai diyak:  </div><div class='p'>—Apawah see tajame, wagki antugtukum dui.   <span class="verse" id="V42">42&#160;</span>Wika dekajai, amek minak tuke antugtam nunak; tujash ju aents ijunaina nu shiig wainkag, ame awetiuwaitam nuna dekaskeapi tujuttinme tabaunum tajame, tau.   </div><div class='p'> <span class="verse" id="V43">43&#160;</span>Nuna tii, senchi untsuká:  </div><div class='p'>—¡Lázaro, nantakim agaa jiinkita! tiuwai.   </div><div class='p'> <span class="verse" id="V44">44&#160;</span>Tama jakauwa dushakam, uwejinish nawenish pempeagbau nuigtú jaanchi yapijai pempeagbauk imanisag jiinkiuwai. Nunikmatai Jesús chichaak:  </div><div class='p'>—Atiajum idaisatajum, wetí, tiuwai.   </div><div class='s'>Jesús maami tusa chicham umigkamu </div> <div class='r'>(Mt. 26.1-5; Mr. 14.1-2; Lc. 22.1-6)  </div><div class='p'> <span class="verse" id="V45">45&#160;</span>Kuashat judío aidau Marian uyunainak kaunawajuk, Jesús dutikamun wainkag: Dekas juka Apajuí Uchijimpapita, tiajui.   <span class="verse" id="V46">46&#160;</span>Tujash ujumak dita aina nuiya fariseo aidaun wejiag, Jesús dutikamun ujakajui.   <span class="verse" id="V47">47&#160;</span>Dutikam fariseo aidau, sacerdote apuji aidaujai apu chichaman inagnau aidaun ipawag ijunjag: —¿Utugkattaji, au aents aentsush dutikmainchaun iwainag kuashat takaa aush?   <span class="verse" id="V48">48&#160;</span>Aikasaik idaijinig, ashí niinig dekaskeapi tiagtatui; nuniamunum romanmaya kaunawag iinu jega Apajuí ememattaiya nuna tsainak, ashí jutiijai amupaktatajama, tuidau.   </div><div class='p'> <span class="verse" id="V49">49&#160;</span>Tiagtai dita aina nuiya, Caifás daagtin, nunú mijantin sumo sacerdote wajas pujau asa, chichaak:  </div><div class='p'>—Atumek makichkish dekatsjume,   <span class="verse" id="V50">50&#160;</span>anentaimsagmesh diyatsjume, ashí aents jinumaina nuna makichik aents mantamnamaina duka, tiuwai.   </div><div class='p'> <span class="verse" id="V51">51&#160;</span>Nunak Caifasak nigki nagkamig tichauwai, nunú mijantin sumo sacerdote wajas pujau asa, Jesús judío aidaunum mantamnatnun etsegkauwai;   <span class="verse" id="V52">52&#160;</span>tujash imá judío aidaunmagkek mantamnatsuk, ashí Apajuí uchijí pampag batsataina nu ijumja makichik emata tabaunum nuniktinun tiuwai.   <span class="verse" id="V53">53&#160;</span>Nunikag, nunú tsawanta duik, mantamnati tusag chichaman umigkajui.   </div><div class='p'> <span class="verse" id="V54">54&#160;</span>Nuadui Jesusak judío aidaunmag wantinkag wekaechau, nuniau asa Judeanak ukuak, makichik yaakat yaijuch Efraín tutai uwejush tikiju anem aunum weuwai. Nunik nui jegaa niina jintintaiji aidaujai pujusui.   </div><div class='p'> <span class="verse" id="V55">55&#160;</span>Judío aidau fiestamtaiji Pascua tikiju wajasú asamtai, kuashat aents yaaktanmaya aidau Jerusalén weedau, eke Pascua jegatsaig pegkeniagtatus.   <span class="verse" id="V56">56&#160;</span>Nunik Jesusan egaidau asag, jega Apajuí ememattainum wayawag pempeentunisag iniininak:  </div><div class='p'>—¿Wajuk Jesusash anentaimtagme? ¿Fiestanmash taatpash? tuidau.   </div><div class='p'> <span class="verse" id="V57">57&#160;</span>Sacerdote apuji aidau, fariseo aidaujai: —Makichkitigmekesh Jesús pujamuji dekagkugmek etsegkatajum achikmí, tiajui.   </div><ul class='tnav'>
<li><a href='index.htm'>Juan</a></li>
<li><a href='JHN10.htm'>&lt;</a></li>
<li><a href='JHN.htm'>11</a></li>
<li><a href='JHN12.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
