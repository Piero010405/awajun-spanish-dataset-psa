<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Salmos 116</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/PSA116.htm" />
</head>
<body>
<ul class='tnav'>
<li><a href='index.htm'>Salmos</a></li>
<li><a href='PSA115.htm'>&lt;</a></li>
<li><a href='PSA.htm'>116</a></li>
<li><a href='PSA118.htm'>&gt;</a></li>
</ul>
<div class="main">
 
<div class='chapterlabel' id="V0"> 116</div><div class='s'>Apajuí see tabau </div> <div class='q'> <span class="verse" id="V1">1&#160;</span>Wika Tuke Pujuunak aneajai,  </div><div class='q'>wagki wi segamun antugtuku asamtai.   </div><div class='q'> <span class="verse" id="V2">2&#160;</span>Wagki wi segamun antugtuku asamtai,  </div><div class='q'>wi iwaku pujaknuk,  </div><div class='q'>niina tuke segatnaitjai.   </div><div class='q'> <span class="verse" id="V3">3&#160;</span>Jata achigkamtaimpap  </div><div class='q'>jakattaja tusan ishamkabiajai,  </div><div class='q'>nuniakun wake besemag pujubiajai.   </div><div class='q'> <span class="verse" id="V4">4&#160;</span>Nuniakun Tuke Pujuun segabiajai  </div><div class='q'>uwemtijugta tusan.   </div><div class='q'> <span class="verse" id="V5">5&#160;</span>Tuke Pujuuk pegkejam, wait anenkagtinai,  </div><div class='q'>iina Apajuíjiya duka  </div><div class='q'>kakagchauch anejatin wajasui.   </div><div class='q'> <span class="verse" id="V6">6&#160;</span>Tuke Pujuuk aents kakakchau  </div><div class='q'>aidaunash kuitamui.  </div><div class='q'>Wi kakaumainchau wajasan pujaishkam,  </div><div class='q'>nii minak uwemtijugmayi.   </div><div class='q'> <span class="verse" id="V7">7&#160;</span>¡Yamaik shiig aneasan pujumainaitjai,  </div><div class='q'>Tuke Pujuu pegkeg etiu asamtai!   </div><div class='q'> <span class="verse" id="V8">8&#160;</span>Wagki Apajuí jamainun uwemtijug  </div><div class='q'>wi wake besemag buutku  </div><div class='q'>pujamugnash yaintuk uwemtijuja nuadui.   </div><div class='q'> <span class="verse" id="V9">9&#160;</span>Tuja iwaku juju nugka juwi pujag nuaduik,  </div><div class='q'>Tuke Pujuunak tuke umigkatnaitjai.   </div><div class='q'> <span class="verse" id="V10">10&#160;</span>Wika senchi waitiaknushkam, Apajuínak dekaskeapi tibaijai.   </div><div class='q'> <span class="verse" id="V11">11&#160;</span>Tuja wi waugtukan chichaakun:  </div><div class='q'>“Ashí aents aidauk waitjin ainawai”,  </div><div class='q'>tibaijai.   </div><div class='q'> <span class="verse" id="V12">12&#160;</span>¿Tuke Pujuu mina pegkegnum  </div><div class='q'>yainkamunmash,  </div><div class='q'>wisha wajuk akimainaitja?   </div><div class='q'> <span class="verse" id="V13">13&#160;</span>Tuja nii mina uwemtijugbaunum  </div><div class='q'>vinon anentag Tuke Pujuun suwakun,  </div><div class='q'>niina daajin pachisan ememattajai.   </div><div class='q'> <span class="verse" id="V14">14&#160;</span>Wi umiktajai tusan  </div><div class='q'>Tuke Pujuun tiuwaitag nunak,  </div><div class='q'>yamai ashí niina aentsji aidau  </div><div class='q'>wainainamunum umiktatjai.   </div><div class='q'> <span class="verse" id="V15">15&#160;</span>Tuke Pujuuk niina umijin aina  </div><div class='q'>nunú jakamtaig,  </div><div class='q'>wake besemag dekapeawai.   </div><div class='q'> <span class="verse" id="V16">16&#160;</span>¡Tuke Pujuuwah, wika amina inakmetjai!  </div><div class='q'>¡Wika nuwa amina inakmea  </div><div class='q'>nuna uchijiyaitjai!  </div><div class='q'>¡Ame minak achikbaujai betek  </div><div class='q'>ashí jakan pujai uwemtijugmayume!   </div><div class='b'> &#160; </div> <div class='q'> <span class="verse" id="V17">17&#160;</span>Tuke Pujuuwah, ame uwemtijugbaunum  </div><div class='q'>see takun uwija maan apeakun ememattatjame,  </div><div class='q'>dutikakun daagmin pachisan segattajame.   </div><div class='q'> <span class="verse" id="V18">18&#160;</span>Wi umiktajai tusan  </div><div class='q'>Tuke Pujuun tiuwaitag nunak,  </div><div class='q'>yamai ashí niina aentsji aidau  </div><div class='q'>wainainamunum umiktatjai.   </div><div class='q'> <span class="verse" id="V19">19&#160;</span>Yaakat Jerusalégkan ejapeen,  </div><div class='q'>Tuke Pujuu jee pegkegma  </div><div class='q'>nuna waitijin jegantatak agkaju  </div><div class='q'>ayatak shugkuk ajigmauwa nuwi nunak dutikattajai.  </div><div class='q'>¡Yajauwajah!  </div><div class='q'>Apajuí daaji ememattai ati.   </div><ul class='tnav'>
<li><a href='index.htm'>Salmos</a></li>
<li><a href='PSA115.htm'>&lt;</a></li>
<li><a href='PSA.htm'>116</a></li>
<li><a href='PSA118.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
