<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Génesis 1</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/GEN01.htm" />
</head>
<body>
<ul class='tnav'>
<li><a href='index.htm'>Génesis</a></li>
<li><a href='index.htm'>&lt;</a></li>
<li><a href='GEN.htm'>1</a></li>
<li><a href='GEN02.htm'>&gt;</a></li>
</ul>
<div class="main">
<div class='mt2'>Nagkamnamu  </div><div class='mt'>Génesis  </div><div class='ip'>Génesis tawa nunak “nagkamnamu” taku tawai. Apajuí chichame yama nagkamchaku agagbau Génesis tawa nuwi augmatui nayaimpish, nugkash, aentsush, tuja ashí tikich waji aidau ii wainainag dusha wajuk najaneakukita nuna. Israel aents aidaush tuwiya jiinjauwaita nunashkam augmatui.  </div><div class='ip'>Juju yama nagkamchaku agagbauwa juwi dekaji Apajuí aentsun najanauwa nujaish wajuk antugdainuk ayi. Tuja wajuk nagkamdaukita pegkegchau takatash dushakam juwi agagbauwai. Apajuí chichamen umigtsuk dita wakegamun takasu asagmatai, waitut nagkamnamu.  </div><div class='ip'>Nunik dita pegkegchau takamsamujin senchi waituidau asagmatai, Apajuí aentsun agkanmitkatatus nagkamauwai.  </div><div class='ip'>Aents aidau Apajuín umigtsuk shiig pegkegchaun takaidau asagmatai, Apajuí nugkanum yumin yutumtikag aentsun kuntin aidaujai ijinak Noék Apajuí wakegamun takau asamtai, niina nuwen, uchiji aidaun, uchiji nuwe aidaun, niina aatus uwemtikjauwai.  </div><div class='ip'>Dutikamshakam aents aidauk nuna dekayatak ima Apajuínak umigtsuk, ataktu nagkamawag pegkegchaun takainak makichik kumpin muuntan najaniagtai, Apajuí dita anentain dekaju asa nuna kumpinan tsaikui. Dutika aents aidaun suwimkan suwak maki makichik chichamtin antugdaimainchau emakui.  </div><div class='ip'>Aatus Apajuí yama nagkamchak ashí waji aidaun najankauwa nuna pachis augmatui, dutika nuigtushkam Apajuík niina aentsji aidaunak kajimakig idaisashtina nuna pachis augmatus inagnawai.   
</div><div class='chapterlabel' id="V0"> 1</div><div class='s'>Yama nagkamchaku najankamu </div> <div class='p'> <span class="verse" id="V1">1&#160;</span>Yama nagkamchakug, Apajuík nayaimpin nugkajai najanauwai.   <span class="verse" id="V2">2&#160;</span>Nugka niimeg atsau, ayatak nayants kuna, suwe ijiamu aajakui. Nuna awanken Apajuín Wakani<a href="#FN1" class="notemark">*<span class="popup">“Apajuín Wakani” tawa nunak “Wakani Pegkejin” taku tawai. Duwi Nuevo Testamentonmak tutupnik Wakani Pegkeji tawai. Tuja Wakani Pegkejiya duka Apajuíyai.</span></a> buchitu au.   </div><div class='p'> <span class="verse" id="V3">3&#160;</span>Nuadui Apajuí chichaak: “¡Tsaaptin weti!” tusa tamawaik, tsaaptin wajasui.   <span class="verse" id="V4">4&#160;</span>Nuna Apajuí diis “tsaaptin aku ima pegkejai”, tusa tsaaptinun suwenmayan akankauwai.   <span class="verse" id="V5">5&#160;</span>Duwi tsaaptinun adaikauwai “tsawai”, tuja suwen adaikauwai “kashi” juna takas ejeyuwai makichik tsawantan.   </div><div class='p'> <span class="verse" id="V6">6&#160;</span>Nuigtu Apajuí chichaak: “Agkaju múun wajasti, nuniak yumin akanjati”, tiuwai. Tamawaik imanisag uminkauwai.   <span class="verse" id="V7">7&#160;</span>Dutika Apajuí agkajun najana, yumi nugkaya atinun tuja yakiya atinjai akankauwai.   <span class="verse" id="V8">8&#160;</span>Dutika Apajuí agkajua nuna adaikauwai “nayaim”. Juna umik kintamag tsawak jimag tsawantan ejeyuwai.   </div><div class='p'> <span class="verse" id="V9">9&#160;</span>Nuna ashimak Apajuí chichaak: “Nayaimpi nugkaan yumi ayá juka makichik ijunbaunmag ijunjati, nunitai buku wantinkati”, tiuwai. Tamawaik imanisag uminkauwai.   <span class="verse" id="V10">10&#160;</span>Yumi makichik ijunbaunmak ijunjamtai buku juwakua nuna Apajuí adaikauwai “nugka”, untsu yumi piyajua nuna adaikauwai “nayants”. Nuna Apajuí shiig pegkeg diisui.   <span class="verse" id="V11">11&#160;</span>Nuna umika Apajuí chichaak: “Ashí nugkanum dekas ajak aidau, dupa nejen aidaush, nuigtush numi nejen aidaushkam tsapakti”, tiuwai. Tamawaik imanisag uminkauwai.   <span class="verse" id="V12">12&#160;</span>Nugkanmak ashí ajak aidau tsapakui, dupa nejen aidaush antsag numi nejen aidaushkam, nejenak mantamsawag ijuntsauwai. Nuna Apajuí shiig pegkeg diisui.   <span class="verse" id="V13">13&#160;</span>Juna aatus kampatum tsawanta duwi umikui.   </div><div class='p'> <span class="verse" id="V14">14&#160;</span>Tuja nuigtushkam Apajuí chichaak: “Agkaju múun wigka weaja juiyash, etsantug nugkan tsaapmitkau aidau aitnume, nunú etsantak akankati tsaaptinun suwenmayan, dutikam tsawan, nantu, mijan aina nunú dekaapatain iwainau agtinun.   <span class="verse" id="V15">15&#160;</span>Nunú nayaimpin agkajujin nanamsag etsantuinak ashí nugkan tsaapmitkau agtinme”, tiuwai. Tamawaik imanisag uminkauwai.   <span class="verse" id="V16">16&#160;</span>Nuadui Apajuí dekas jimag etsantin agtinun najanauwai: Tsawai etsanjatnun ima muuntan najanak, kashi etsanjatnunak yaijan najanauwai. Nuigtushkam yaya aidaunashkam najankauwai.   <span class="verse" id="V17">17-18&#160;</span>Dutika Apajuí nugkan tsawai kashijai tsaapmitkatnun, etsantin aina nuna apusauwai agkaju múun wigka weaja nuwi. Nuna Apajuí shiig pegkeg diisui.   <span class="verse" id="V19">19&#160;</span>Juna taka takakua kintamag, ipak usumta juu tsawantan ejeyuwai.   </div><div class='p'> <span class="verse" id="V20">20&#160;</span>Nuna ashí umiku asa, Apajuí chichaak: “Namaka batsamsatin aidaush ditashkam yujaktinme, nuniagtai nugka awanken, nayaimpin agkajuji aina juwi yujasagtin aidaushkam, chigki wegantu aidaush yujaktinme”, tiuwai. Tamawaik imanisag uminkauwai.   <span class="verse" id="V21">21&#160;</span>Nuigtushkam Apajuí najankauwai nayantsanmaya kuntin dekas múun aina nuna, nuigtushkam tikich namak yaig aidaun nagkamas ashí najankauwai. Chigki wegantu aidaunashkam imatiksag najankauwai. Nuna Apajuí shiig pegkeg diisui.   <span class="verse" id="V22">22&#160;</span>Juna najanak Apajuí pegkegnum yumigkiak: “Yujaktajum imaniakjum nayantsanum piaktajum, tuja chigki wegantu aidautigmeshkam imanisjumek yujaktajum, imaniakjum ashí nugka jamagtajum” tiuwai.   <span class="verse" id="V23">23&#160;</span>Makichik uwejan amua tsawanta duwi junak najanauwai.   </div><div class='p'> <span class="verse" id="V24">24&#160;</span>Nuigtushkam Apajuí chichaak: “Nugkanmashkam yujakti kuntin maki makichik niimtin aina nunú, kuntin tagkumtai aidau, tagkumchatai aidaujai, tuja tikich kuntin japiinas yujau aidaushkam”, tiuwai. Tamawaik imanisag uminkauwai.   <span class="verse" id="V25">25&#160;</span>Apajuí juju kuntin aidaun najankauwa nunak, ashí pegkeg diisui.   </div><div class='p'> <span class="verse" id="V26">26&#160;</span>Ashí juna umik chichaak: “Yamai aents iina niimejai betek najanami, nii nugkanum pujusmatai, namak nayantsanmaya aidaush, nanamtin aidaush, kuntin aidaush, kuntin japiinas yujau aina dushakam ima niinak umigtinme” tiuwai.   </div><div class='q'> <span class="verse" id="V27">27&#160;</span>Apajuí aentsun najadauwa nunak niina niimejai betek, aishmagkun nuwajai najanauwai.   </div><div class='q'> <span class="verse" id="V28">28&#160;</span>Dutika pegkegnum yumigkiak:  </div><div class='q'>“Yujaktajum, nuniakjum nugkak ashí jamagtajum,  </div><div class='q'>tuja nayantsanmaya namak aidauk ashí atum kuitamkatajum,  </div><div class='q'>tuja agkajunum chigki nanamin aidaush,  </div><div class='q'>kuntin wegantu nugkanum yujaka  </div><div class='q'>dushakam ashí atumin umigtamtinme”, tiuwai.   </div><div class='p'> <span class="verse" id="V29">29&#160;</span>Tusa Apajuí chichaak: “Yamai atum shiig antuktajum; ashí ajak juju nugkanmaya nejen aina nunak, numi neje yujutai aina nujai, atum yuwatnun umigkajime.   <span class="verse" id="V30">30&#160;</span>Unstu, ashí kuntin nugkanum ayá nunash, chigki wegantu aidaunashkam, japiinas yujau aina nujai, ashí pujutji ajamu aina nunak, ashí dupa samekbau aina nuna dita yuwatnujin umigkajai”, tiuwai.  </div><div class='p'>Tamawaik imanisag uminkauwai.   <span class="verse" id="V31">31&#160;</span>Apajuí ashí nii najankamujin ijumag diis tiki pegkeg wakejumain diisui. Juna najanak ashimak juinia uwejan makichik ijuk tsawantan ejeyuwai.   </div><ul class='tnav'>
<li><a href='index.htm'>Génesis</a></li>
<li><a href='index.htm'>&lt;</a></li>
<li><a href='GEN.htm'>1</a></li>
<li><a href='GEN02.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V2">1:2</a>
<span class="ft">“Apajuín Wakani” tawa nunak “Wakani Pegkejin” taku tawai. Duwi Nuevo Testamentonmak tutupnik Wakani Pegkeji tawai. Tuja Wakani Pegkejiya duka Apajuíyai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
