<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 1 Reyes 22</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/1KI22.htm" />
</head>
<body>
<ul class='tnav'>
<li><a href='index.htm'>1 Reyes</a></li>
<li><a href='1KI21.htm'>&lt;</a></li>
<li><a href='1KI.htm'>22</a></li>
<li><a href='2KI02.htm'>&gt;</a></li>
</ul>
<div class="main">
 
<div class='chapterlabel' id="V0"> 22</div><div class='s'>Apu Acabpan depetuk maawagtinun pachis Micaías etsegkamu </div> <div class='p'> <span class="verse" id="V1">1&#160;</span>Israel aents aidauk Siria nugkanmaya aidaujai maanitsuk kampatum mijan batsamsajui.   <span class="verse" id="V2">2&#160;</span>Tujash kampatum mijana duwi Judá wegantu aidau apuji Josafat Israel aents aidau apuji Acabpan ijagsauwai.   <span class="verse" id="V3">3&#160;</span>Nunik mai apuk chichaak batsatai, Acab Israel aents aidaun apuji niina atuwe aidaun chichajak:  </div><div class='p'>“Atumek dekagme, yaakat Ramot Galaadnum awa duka dekas iinui. Nunin aig Siria nugkan apuji nii atai kuitama nunú atankimi”, tiuwai.   <span class="verse" id="V4">4&#160;</span>Nuna tusa Josafatan iniak:  </div><div class='p'>“Yaakat Ramot Galaadnum awa nuna sirianmaya aidau ayamjuinak akasmatuina nunú jeteamunum ¿uyunkagtumainchaukaitam?” tau. Tama Josafat ayaak:  </div><div class='p'>“Wika mina suntag aidaujai, tuja caballonum entsamak maanin aina dushakam betek amina suntajum aidaujai atuniaji.   <span class="verse" id="V5">5&#160;</span>Tujash eke shimutsuk Tuke Pujuu iniasta ¿niish tunak tujamit?” tiuwai.   </div><div class='p'> <span class="verse" id="V6">6&#160;</span>Tusa tima Israel aents aidaun apuji Acab cuatrocientos profeta aajaku aina nuna ijumag chichajak:  </div><div class='p'>“¿Yaakat Ramot Galaadnum awa nunash jetemainkaitag, atsa jetemainchaukaitag?” tiuwai. Tusa tama dita ainak:  </div><div class='p'>“Jetekta, auk amek Tuke Pujuu yaimpasmatai depetkattame”, tiajui.   </div><div class='p'> <span class="verse" id="V7">7&#160;</span>Tujash Josafat Judá wegantu aidaun apuji iniak:  </div><div class='p'>“¿Juju profeta aidaush dekaskeash tuina tusa, tikich profeta iniasa shiig dekamainush juwish pujatsuak?” tiuwai.   </div><div class='p'> <span class="verse" id="V8">8&#160;</span>Tusa tama Acab Josafatan ayaak:  </div><div class='p'>“Ehe, makichik pujawai, nunú iniasa dekamainai Tuke Pujuush wajintuaki. Nuna daajig Micaías, Imlá uchijiyai. Tujash wika niinak kajegnujai, wagki pegkejan ujattsuk, ima pegkegchaunak ujatu asamtai”, tiuwai. Tutai Josafat ayaak:  </div><div class='p'>“¡Duka aajamek tiipa!” tiuwai.   <span class="verse" id="V9">9&#160;</span>Tusa tima Israel aents aidau apuji Acab makichik suntaja apujin untsuka chichajak:  </div><div class='p'>“¡Imlá uchiji Micaías wamkes juwi taati tusan wakegajai!” tusa akateg akupkauwai.   </div><div class='p'> <span class="verse" id="V10">10&#160;</span>Tuja Israela apuji Acab Judá apuji Josafatjai apu nugkutain nugkujag iwagmamag, yaakat Samaria waitainum ekemsa ayamtai plazanum apu ekemtai aidau umikbaunum eketaidau. Nunik eketainai ashí profeta aidauk, Apajuí tawai tusa chichaman etsejuidau.   </div><div class='p'> <span class="verse" id="V11">11&#160;</span>Tuja nuwiya makichik Sedequías daagtin múun Quenaaná uchiji baka kachujijai betek jiju najanamujin takus wajasa untsumak: “¡Tuke Pujuu aatus chichaak: ‘Juju kachu aina jujai sirianmaya aidau jetektatjume, dutikajum ashí amuktatjume!’ tawai”, tau.   <span class="verse" id="V12">12&#160;</span>Tuja tikich profeta aidaushkam dutiksag chichainak: “Yaakat Ramot Galaadnum awa nunú jetekta, ame depetmaktatme, wagki Tuke Pujuu depetmak yaaktan atankiti tujamu asamtai”, wajaidau.   </div><div class='p'> <span class="verse" id="V13">13&#160;</span>Imatu batsatai Micaíasan utitag tusa weu jegajua chichajak:  </div><div class='p'>“Ashí profeta aidauk ashí chicham pegkejan apu Acabpan ujakaje. Nuadui ¡wait aneasam ameshkam ditajai ijunjam, chicham pegkeg apu Acab ujakta! tusan tajame”, tiuwai.   </div><div class='p'> <span class="verse" id="V14">14&#160;</span>Tusa tama Micaías niina ayaak:  </div><div class='p'>“¡Dekas umiktinun Tuke Pujuu daajin tajame. Wika Tuke Pujuush wajintig ima nunak etsegkattajai!” tiuwai.   </div><div class='p'> <span class="verse" id="V15">15&#160;</span>Nuna tusa apu pujamunum weuwai. Nunik jegamtai apu Acab iniak:  </div><div class='p'>“Micaíasah, ¿yaakat Ramot Galaadnum awa nunash jetemainkaitag, atsa jetemainchaukaitag?” tau. Tusa iniam nii ayaak:  </div><div class='p'>“¡Jetekta, Tuke Pujuu yaimpaktatui depetmakti tusa!” tiuwai.   <span class="verse" id="V16">16&#160;</span>Tusa tutai apu Acab niina ayaak:  </div><div class='p'>“Ame dekas takumek, Tuke Pujuu daajin tajai tita tusan kuashta tajame”, tiuwai.   <span class="verse" id="V17">17&#160;</span>Tusa tama Micaías niina chichajak:  </div><div class='p'>“Israel aents suntag aidauk uwig aidau kuitamain atsugsam, pampagka yujama numamtuk yujaun wainkamjai. Tuja Apajuí mina chichagtak: ‘Dita aidaun kuitamainuk atsawai, nuadui maki makichik agkan dita jeen waketjatnume’ tusa tujutui”, tiuwai.   <span class="verse" id="V18">18&#160;</span>Tusa timatai Acab Josafatan chichajak:  </div><div class='p'>“Wi juna aneasan, ¿juju aentsuk pegkegnakesh etsegchauwe, ima pegkegchaunak etsegnuwe tusan tichamkajam?”, tiuwai.   </div><div class='p'> <span class="verse" id="V19">19&#160;</span>Tusa tutai Micaías ataktu chichajak:  </div><div class='p'>“Ame tame nuniau asam, wi Tuke Pujuu tujutbaun ujaktatjam nunú shiig antukta: Tuke Pujuu niina ekemtaijin ekemsamtai, niina aentsji aidau untsujin, menajin aatus ijunun wainkamjai.   <span class="verse" id="V20">20&#160;</span>Nunik ijunun Tuke Pujuu iniak: ‘Maaniamunum Acabpan maatnume tusa tuke aneas tsanuak Galaad, nugkanum yaakat Ramot awa nuna sirianmaya aidau akasmatuina nunú jetekta tusa ¿Acabpan tsanumainush yakita?’ timae. Tusa tutai niina aentsji aidau nuwi ijunu maki makichik anentain apusagmae.   <span class="verse" id="V21">21&#160;</span>Tusa tuinai wakan pegkegchau Tuke Pujuu eketbaunum tanta chichaak: ‘¡Wi nunak tsanumainaitjai!’ timae. Tusa tutai Tuke Pujuu iniak: ‘¿Tujash wajuk dutikattame?’ timae.   <span class="verse" id="V22">22&#160;</span>Tusa iniam nunú wakan pegkegchau Tuke Pujuun ayaak: ‘Auk profeta aina nunú ashí Acabpan tsanugtinme titatjai’ timae. Tusa timatai Tuke Pujuu niina chichajak: ‘Kame tsanumain asameas tametai, weme tsanugta’, timae.   <span class="verse" id="V23">23&#160;</span>Yamai dekaume amina profetajum aina nuna Tuke Pujuu wakan waitan egketjamu asa, maatnume tusa tsanugmaina nunú”, tiuwai.   </div><div class='p'> <span class="verse" id="V24">24&#160;</span>Tusa timatai Quenaaná uchiji Sedequías Micaíasa jegantun yapinum awati chichajak:  </div><div class='p'>“Tuke Pujuu Wakani mina chichamtija nunú jiinki mina ukujak, aminí waya chichamtijatsuash tusamek wainka anentaimjaipa, nunak makichkish nuniatsui”, tiuwai.   </div><div class='p'> <span class="verse" id="V25">25&#160;</span>Tusa tama Micaías Sedequíasan ayaak:  </div><div class='p'>“Ayu, ame mina tujutam duka tupikaki wekaesam uuma wekaetatam nuniakum dekattame”, tiuwai.   <span class="verse" id="V26">26&#160;</span>Tusa timatai Acab chichaak:  </div><div class='p'>“¡Achika jukijum yaakta apuji Amón puja nuwi ejegatajum, dutikakjum mina uchig Joásaishkam ejegatajum!   <span class="verse" id="V27">27&#160;</span>Dutikawagmin wi taja nuna dutiksag aents achika egketainum egkeatnume. Dutikawag pagkan yumijai piipichin susatnume, dutikainai wi maania depetmakan pegkeg jatsuk taatjai”, tiuwai.   </div><div class='p'> <span class="verse" id="V28">28&#160;</span>Tusa tutai ataktushkam Micaías niina chichajak:  </div><div class='p'>“¡Ame iwaku wakitkiaminig, mina tujutma nunak Tuke Pujuu tujutchau asamtai nuniktatme!” tiuwai.   </div><div class='p'> <span class="verse" id="V29">29&#160;</span>Tusa timatai suntag aidau Micaísan achikag aents achika chimpitainum juki emajui. Dutikainai Israel aents aidaun apuji Judá wegantu aidaun apujijai yaakat Ramotan jetekagtatus shimutkajui.   <span class="verse" id="V30">30&#160;</span>Nunik shimutuinak Israel aents aidaun apuji Josafatan chichajak: “Wika suntag wainkauch aina nuna nugkutain nugkugtatjai. Untsu ame mina jáanchug apu nugkutaiya nunú nugkugta”, tiuwai. Nuna tusa Acabpak suntag wainkauch aidau nugkutain nugkuja maaniamun nagkamauwai.   </div><div class='p'> <span class="verse" id="V31">31&#160;</span>Nunik shimuinai sirianmaya apushkam treinta suntaja apuji capitan carronum yujas maanin aidaun chichajak: “¡Tikich aentsuk jetekaigpajum, ima Israel aents aidau apujiya duke jetektajum!” tiuwai.   <span class="verse" id="V32">32&#160;</span>Tujash nunú suntag aidau Josafatan wainkag jutsukaita Israel aents aidau apuji tusag jiintujag tenteawajui. Dutikam Josafat niina suntaji aidaun untsukui yainkatnume tusa.   <span class="verse" id="V33">33&#160;</span>Nuna antugkag, juka dekas Israel aents aidaun apujichuapi tiajui. Nuadui tupikautaish pataetukchajui.   </div><div class='p'> <span class="verse" id="V34">34&#160;</span>Untsu Sirianmaya suntag makichik aentsnakesh wainchayatak wainak niina flechajin akenkauwai. Dutikkama Israel aents aidau apuji Acab niina suntaji aidau shimamunum pachitkau wegaun pachiachbau ijuwai. Dutika ijum niina carrojin anuntuk wegaun chichajak: “¡Carro ataktu awagkita, wika jakattajai, minak ijutiaje!” tiuwai.   </div><div class='p'> <span class="verse" id="V35">35&#160;</span>Nunú tsawantin suntag aidau shiig senchi maaniawajui. Tuja apu Acabnak niina carrojin egkeja awajainiag batsamtuidau sirianmaya aents aidaujai maaninak. Tujash flechayai ijumunum numpa saegak carronak ayatak numpak awajsauwai, nunik etsa akagai jakauwai.   <span class="verse" id="V36">36&#160;</span>Tuja etsa ashí akagai Israel suntag aidaun apuji chichaak: “Ashí waketjatajum,   <span class="verse" id="V37">37&#160;</span>wagki iina apujig jakae”, tabaun antukajui.  </div><div class='p'>Tusa tima waketuinak Acabpa iyashin jukiag Samaria ejegawajui. Dutikawagmatai niina patayi aidau nuwi ukusajui.   <span class="verse" id="V38">38&#160;</span>Dutika ukusagmatai niina inake aidau carro jukiag, nuwa wainka takatai aidau matainum ejegawag nijakajui. Dutikamunmayan numpa saekiun yawá aidau dukajajui, Tuke Pujuu tibaunak imatiksag.   </div><div class='p'> <span class="verse" id="V39">39&#160;</span>Tuja apu Acab pachisa augmatbauk nii takasbauji aidaujai, nuigtu jega apu pujusa inamtai marfil<a href="#FN1" class="notemark">*<span class="popup">“Marfil” tawa duka elefante nai tsupija, dakaja aduuja shiig pegkejuch umikbau aajakua nuna taku tawai.</span></a> umikbau aajakua duka, tuja yaaktan najankauwa dushakam papii crónicanum apu aidau takasbau agatkamua nuwi agagbau ayawai.   <span class="verse" id="V40">40&#160;</span>Aatus Acab jakauwai. Nunikmatai niina uchiji Ocozías apu wajas inamjauwai.  </div><ul class='tnav'>
<li><a href='index.htm'>1 Reyes</a></li>
<li><a href='1KI21.htm'>&lt;</a></li>
<li><a href='1KI.htm'>22</a></li>
<li><a href='2KI02.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V39">22:39</a>
<span class="ft">“Marfil” tawa duka elefante nai tsupija, dakaja aduuja shiig pegkejuch umikbau aajakua nuna taku tawai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
