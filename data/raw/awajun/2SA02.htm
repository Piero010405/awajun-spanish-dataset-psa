<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 2 Samuel 2</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/2SA02.htm" />
</head>
<body>
<ul class='tnav'>
<li><a href='index.htm'>2 Samuel</a></li>
<li><a href='2SA01.htm'>&lt;</a></li>
<li><a href='2SA.htm'>2</a></li>
<li><a href='2SA05.htm'>&gt;</a></li>
</ul>
<div class="main">
 
<div class='chapterlabel' id="V0"> 2</div><div class='s'>David Judá wegantu aidaun apuji wajasbau </div> <div class='p'> <span class="verse" id="V1">1&#160;</span>Saúl Jonatágjai jakamtai, David ditan eme anentus kantamjuawa nunú nagkaemakmatai pujus Tuke Pujuun iniak:  </div><div class='p'>“¿Tuke Pujuuwah, wi mina aentsug aidaujai filisteo nugken pujag nunash, Judá wegantu aidaun yaaktajinish pujumainchaukaitag?” tau.  </div><div class='p'>Tutai Tuke Pujuu ayaak:  </div><div class='p'>“Ehe, wemainaitme” tiuwai.  </div><div class='p'>Tama David iniak:  </div><div class='p'>“Tujash ¿tuu yaaktanum wemainaitja?” tau.  </div><div class='p'>Tutai Tuke Pujuu ayaak:  </div><div class='p'>“Yaakat Hebrón wetá”, tiuwai.   </div><div class='p'> <span class="verse" id="V2">2&#160;</span>Tusa tima David niina nuwe jimag: Ahinóam yaakat Jezreelnumia aajakua nuna, Abigail waje Nabala nuwe yaakat Carmel pujujakua nujai mai juki weuwai.   <span class="verse" id="V3">3&#160;</span>Nunik wegak nuigtushkam niina kumpaji suntag aidaun patayi aidaujaí yajuakui. Nunik yaakat Hebrón jegawag, nuna yantamen tikich yaakat ayaunum nuwi batsamsauwai.   </div><div class='p'> <span class="verse" id="V4">4&#160;</span>Nuwi pujuttaman Judá wegantu aidau ujumak kautuawag, aceiten juki Davitan buuknum nijakag apu adaikajui. Davitak Judá wegantu aajakui.  </div><div class='p'>Apu adaikam pujai, Galaad nugkanum yaakat Jabes batsamin aidau Saúla iyashin juki ukusaje tabaun dekauwai.   <span class="verse" id="V5">5&#160;</span>Nunik dekaa ujumak aents chichama etsejin aidaun akateg ishiakui. Nunú jegawag chichama etsejuinak:  </div><div class='p'>“Aatus apu David tawai: ‘Atumek Saúl wait anentuidau asajum niina iyashi jukijum ukusu asagmin, Tuke Pujuu pegkegnum yumigsatnume. Nunú dutikaujum duka dekas shiig pegkeg aikaugme. Atumek dekas pegkeg ainagme.   <span class="verse" id="V6">6&#160;</span>Nuigtushkam Tuke Pujuu wait anenjamak makichkish kajimatjamtsuk kuitamjamkatnume tajai. Tuja wishakam atum pegkeg dutikau asagmin shiig kuitamkattajime.   <span class="verse" id="V7">7&#160;</span>Nuadui ichichmamjajum wajiu wajastajum, wagki atumi apuji Saúl jakau ataish Judá wegantu aidau mina apu adaitukaju asamtai, wi yamaik atumi apujig atatjai’ tujamui”, tiuwai.   </div><ul class='tnav'>
<li><a href='index.htm'>2 Samuel</a></li>
<li><a href='2SA01.htm'>&lt;</a></li>
<li><a href='2SA.htm'>2</a></li>
<li><a href='2SA05.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
