<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Gálatas 1</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/GAL01.htm" />
</head>
<body>
<ul class='tnav'>
<li><a href='index.htm'>Gálatas</a></li>
<li><a href='2CO13.htm'>&lt;</a></li>
<li><a href='GAL.htm'>1</a></li>
<li><a href='GAL02.htm'>&gt;</a></li>
</ul>
<div class="main">
 <div class='mt'>Pablo carta agaja galacianmaya aidau awetimu   
</div><div class='chapterlabel' id="V0"> 1</div><div class='s'>Kumpamkagtamu </div> <div class='p'> <span class="verse" id="V1">1&#160;</span>Witjai Pablo apóstol, aents aidaukesh etegka awemachbauwaitjai, Jesucristo nuigtú iina Apají Apajuí Jesús jakaunak inankiuwa nujai awetiuwai,   <span class="verse" id="V2">2&#160;</span>ashí yatsug wijai batsata nujai, atum iglesia aidautijum Galacia batsatjum nuutigmin kumpamjime.   <span class="verse" id="V3">3&#160;</span>Iina Apají Apajuiya nunú, Apu Jesucristujai wait anenjamag shiig agkan pujutan amastinme.   <span class="verse" id="V4">4&#160;</span>Jesucristuk nigki jutii tudaujin mantamnatatus tsagkamankauwai, yamai ju nugka tudaunum batsatainag nuwi agkanmitkagmata tau asa, ii Apají Apajuí wakega nunisag;   <span class="verse" id="V5">5&#160;</span>nuadui, ¡Apajuiya duka tuke ememattai atin atí! Aatus atí.   </div><div class='s'>Atsawai tikich chicham uwemtan sukagtumainuk </div> <div class='p'> <span class="verse" id="V6">6&#160;</span>Atumnak Apajuí untsugmakajui, Cristo wait anenjamag anentag amaamu jukitajum tusa, nuadui anentai jegatsjai tikich yamajam chichaman yapajia etsejuinakui nu antukjum wamkesjum Apajuí idaisaujum dui.   <span class="verse" id="V7">7&#160;</span>Dekaskenmag duka tikich yamajam chichamchauwai. Nunin aig tikich aidau pachimjutpainawai yamajam chicham Cristo pachisa etsegbauwa nuna yapajiawag tsuwapaktatus wakegaidau asag.   <span class="verse" id="V8">8&#160;</span>Tuja jutiikesh nuniachkush makichik ángel nayaimpinmayagkesh jutii jintintuauwaitjim nuna yapajia tikich chicham yamagman jintinjamaidaunak, Apajuí suwimkan sumainai.   <span class="verse" id="V9">9&#160;</span>Duik timajim nunak awentsanuk tajime: Makichik aentskesh yamajam chicham antukuitjum nuna yapajia jintinjamaidaunak, Apajuí suwimkan sumainai.   </div><div class='p'> <span class="verse" id="V10">10&#160;</span>Wi juna tajim nunak aentsun shiig awajkatasanuk tatsujai, wika Apajuí shiig awajkata tabaunum takaajai. Aents aidaujai shiig juwakta tusanush egatsjai, wi aentsun shiig awajkatasan nuniaknuk Cristo inakeg amaitsujai.   </div><div class='s'>Pablo takatji </div> <div class='p'> <span class="verse" id="V11">11&#160;</span>Yatsug aidauh, ju shiig dekaatajum: Wi chicham yamagman etsejag junak aents anentaimsa tibaunakesh etsegtsujai.   <span class="verse" id="V12">12&#160;</span>Wika aentskesh jintinjuamtai antukan dekaachuitjai, aentsnumianakesh unuimagchauwaitjai, minak Jesucristo iwaintugkauwai.   </div><div class='p'> <span class="verse" id="V13">13&#160;</span>Atumek antukuitjume mina pujutug wajuku aajakuita judío aidau umitaijin umiakun pujusuitag duish, iglesia Apajuinu aidaun emegkaktasan aintujakuitag nunú.   <span class="verse" id="V14">14&#160;</span>Wika judío aidau umitaijin umiakun pujusnuk mina pataag aidau wijai betek tsakakú aidaunak ashí wagagsan, mina muuntug aidau umitaiji aina nunak imatiksanuk betek umijakuitjai.   <span class="verse" id="V15">15&#160;</span>Tujash Apajuí wisha akiintsaig wait anenjug minak etegtuauwai. Dutijuau asa,   <span class="verse" id="V16">16&#160;</span>niina Uchijin iwaintugkauwai judiochu aidaunum yamajam chichaman etsegkati tujutu asa, dutijuamtaish aents aidaunak, wajukattaja tusanuk iniaschabiajai,   <span class="verse" id="V17">17&#160;</span>Jerusalegkash wechabiajai, mina Jesús apóstol etatsaig ditá apóstol emamu aidau batsata nuna wainkatasanuk, nunitsuk wamak Arabia nugkanum wenu wakettsanuk Damasco jegauwaitjai.   </div><div class='p'> <span class="verse" id="V18">18&#160;</span>Jesús wantintugkamu kampatum mijan nagkaemai, Jerusalén Cefasan wainkatasan jegaan, niijai quince tsawan pujusuitjai.   <span class="verse" id="V19">19&#160;</span>Tujash nuig tikich apóstol aidaunak wainkachbaijai, imá Santiago Apu Jesusa yachiya nunak wainkabiajai.   <span class="verse" id="V20">20&#160;</span>Wi agatjim junak, Apajuí eemtinish dekaskea nuna tajai.   </div><div class='p'> <span class="verse" id="V21">21&#160;</span>Nunikan Siria nugkanum, Cilicia nugkanmash weuwaitjai.   <span class="verse" id="V22">22&#160;</span>Yatsug iglesia Cristunu aidau Judea nugkanum batsatuk, minak igkuntsag waitujakchaju ainawai.   <span class="verse" id="V23">23&#160;</span>Nunidau asag ayatak antujakajui: “Yaunchuk aintamajakua nu yamaik Jesusai dekaskeapi tabaun pachis etsejui ni emegkaktatus wakegajakua nuna” tabaun.   <span class="verse" id="V24">24&#160;</span>Wi nunitai Apajuin emematiajui.   </div><ul class='tnav'>
<li><a href='index.htm'>Gálatas</a></li>
<li><a href='2CO13.htm'>&lt;</a></li>
<li><a href='GAL.htm'>1</a></li>
<li><a href='GAL02.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
