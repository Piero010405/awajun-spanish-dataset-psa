<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 1 Samuel 8</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/1SA08.htm" />
</head>
<body>
<ul class='tnav'>
<li><a href='index.htm'>1 Samuel</a></li>
<li><a href='1SA07.htm'>&lt;</a></li>
<li><a href='1SA.htm'>8</a></li>
<li><a href='1SA09.htm'>&gt;</a></li>
</ul>
<div class="main">
 
<div class='chapterlabel' id="V0"> 8</div><div class='s'>Israel aents aidau apugtin amí tusa wakekagbau </div> <div class='p'> <span class="verse" id="V1">1&#160;</span>Samuelak múuntuch wajasu asa, niina uchiji aidaun Israel aentsu apuji atinme tusa adaijauwai.   <span class="verse" id="V2">2&#160;</span>Niina uchiji iwai Joel, tuja nuwi patatkau Abías aajakua nujai yaakat Beersheban apuji aajaku ainawai.   <span class="verse" id="V3">3&#160;</span>Tujash ditá apaji Samuel shiig takasua nujai betekak takaschajui. Tikich aidaunak wait anentsuk ima ditanunak anenmamajaku ainawai. Nunin asagmatai aents aidauk suwimkan sujusainum tuidau asag kuichkin akijaku ainawai.   </div><div class='p'> <span class="verse" id="V4">4&#160;</span>Nuniagtai Israel aentsu apuji múun aidau ashí ijunjag Samuel Ramá pujau asamtai, niijai chichastasag shimutkajui.   <span class="verse" id="V5">5&#160;</span>Nunik jegawag chichajuinak: “Amek yamaik múuntuch wajasume. Tuja amina uchijum aidaushkam ame shiig takasuitam nujai betekak takainatsui. Nuniau asamtai ¡tikich aents aidau apugtin aina nujai betek iina apuji atin, ame adaikata!” tiajui.   </div><div class='p'> <span class="verse" id="V6">6&#160;</span>Tujash nunú Samuelan shiig awagmakchauwai. Nuadui nuna pachis nii Tuke Pujuu segauwai.   <span class="verse" id="V7">7&#160;</span>Tusa segam Tuke Pujuu niina chichajak:  </div><div class='p'>“Dita wajina segapagtatua duka betek umigkata. Nunak amina dakitjamak tujamainatsui, ¡wi dita apuji atinun etegkeag duwi mina dakitjuinak tuinawai!   <span class="verse" id="V8">8&#160;</span>Yamai amina tujamaina antsag wi ditan egiptunmayan jiijuitag duwi nagkamas yamaikish minak tuke tujutin ainawai. Aanidau asag wainka apajuímtai aidaun emematuinak minak kajimatjukiaje.   <span class="verse" id="V9">9&#160;</span>¡Nuadui amina segapaina duka umigkata! Untsu ditá apuji atata dusha ditajaish wajuk takastigki nunú shiig ujakta”, tiuwai.   </div><div class='p'> <span class="verse" id="V10">10&#160;</span>Tusa tima nuna imatiksag Samuel ditan ujakui.   <span class="verse" id="V11">11&#160;</span>Dutika chichajak:  </div><div class='p'>“Atumi apujum atin sumajum duka juna dutikattawai: Atumi uchijum aidaun yajuak carronum yujas maaniatin aidaun, caballonum entsamak yujas maaniatin aidaun, tuja niina kuitamkagtin aidaun, aatus akanjattawai.   <span class="verse" id="V12">12&#160;</span>Dutikak nuigtushkam mil suntag aidaun apuji agtinun, nuigtu cincuenta suntag aidaun apuji agtinnashkam adaijattawai. Tuja tikich aidaunak ajaka ajakbau emaktinai. Untsu tikich aidauk nunú apu yuwatnun ajakan juu agtinai. Untsu tikich aidauk apu carroji maanitai aidaun najanin agtinai.   </div><div class='p'> <span class="verse" id="V13">13&#160;</span>“Tuja atumi nawanjum aidaunashkam niina inake emaktinai. Dutikam kugkuin aidaun najanin, yujumka inajin, pagka najanin agtinai.   <span class="verse" id="V14">14&#160;</span>Tuja nuigtushkam nugka pegkeg aidaun yajuak ashí niinu emaktatui. Dutikak uva ajakbau, olivo ajakbaujai atumdau shiig pegkeg aina nunashkam niinu emaktatui. Nuna yajuak niijai atueka takatai aidaun tinamkattawai.   <span class="verse" id="V15">15&#160;</span>Tuja atumdau ajak juukbau aidaunashkam, uva juukbau aidaujai ujumak akanak<a href="#FN1" class="notemark">*<span class="popup">“Ujumak akanak” tawa nunak “diezmon” taku tawai.</span></a> juki niijai atueka takataiji aidaun, suntaja apuji aidaujai tinamtinai.   <span class="verse" id="V16">16&#160;</span>Tuja nuigtushkam atumi tsakatke aishmag aidaun, nuwa aidaun, buey aidaun, burro aidaun atanjamag niinu emak takamtiktinai.   <span class="verse" id="V17">17&#160;</span>Nuigtushkam atumi tagkujum aidaun akanak yajutjamkatnai. Atumshakam niina inake atatjume.   <span class="verse" id="V18">18&#160;</span>Atum apu etegkamua nunú imatika waitkagmainakui chichagminish, Tuke Pujuuk antugtamkashtatui”, tusa ujakui.   </div><div class='p'> <span class="verse" id="V19">19&#160;</span>Tusa ujamashkam aents aidauk dekaskeapi tutsuk aimainak:  </div><div class='p'>“Iik duka puyatjatsji, ayatak apugtin atag tusa wakegaji.   <span class="verse" id="V20">20&#160;</span>Tikich aents aidau apugtin aina nujai betek agmi taji. Nunú iina apuji etegkamu asa, iina nugken inamak iina shiwaaji aidaujai maaniamunmash nii chichamjutpakti, taji”, tuidau.   </div><div class='p'> <span class="verse" id="V21">21&#160;</span>Tusa tiagtai nuna ashí antujuk imatiksag Samuel Tuke Pujuun ujakui.   <span class="verse" id="V22">22&#160;</span>Tusa ujakam Tuke Pujuu ayaak: “¡Dita sumamua duka ayu tusam apu adaitukta!” tiuwai.  </div><div class='p'>Tusa tima Samuel Israel aents aidaun chichajak: “¡Maki makichik atumi yaaktagmin waketjatajum!” tusa ishiakui.   </div><ul class='tnav'>
<li><a href='index.htm'>1 Samuel</a></li>
<li><a href='1SA07.htm'>&lt;</a></li>
<li><a href='1SA.htm'>8</a></li>
<li><a href='1SA09.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V15">8:15</a>
<span class="ft">“Ujumak akanak” tawa nunak “diezmon” taku tawai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
