<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Hebreos 13</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/HEB13.htm" />
</head>
<body>
<ul class='tnav'>
<li><a href='index.htm'>Hebreos</a></li>
<li><a href='HEB12.htm'>&lt;</a></li>
<li><a href='HEB.htm'>13</a></li>
<li><a href='JAS01.htm'>&gt;</a></li>
</ul>
<div class="main">
 
<div class='chapterlabel' id="V0"> 13</div><div class='s'>Apajuin shiig awagma nunú takaamu </div> <div class='p'> <span class="verse" id="V1">1&#160;</span>Yatsut anendaisa pempeentuniki aneenita duka idaisaigpajum.   <span class="verse" id="V2">2&#160;</span>Aents atumi jeemin minidaush shiig anentsá awaita nunú kajimatkigpajum. Aatus nunidauk dekatsuk ángel aidaun shiig anentus jukiajush ainawai.   </div><div class='p'> <span class="verse" id="V3">3&#160;</span>Aents achikam egketaidaush, atumin achigmakagmatai egkeemainaitam nu anentaimsam yaigtajum. Aents waitkam batsataidaushkam, atumshakam dutiksaik waitkam amainaitjum nu anentaimsajum yaigtajum.   </div><div class='p'> <span class="verse" id="V4">4&#160;</span>Atum nuwenamua duka eme anentsajum diistajum, nuniakjum pegkegchau takagdaitsuk pujustajum; wagki tsanijimtanak yujajuidaun nuigtú nuwennaitak tsanijimtan yujajuidaunash Apajuí suwimkan susatnai.   </div><div class='p'> <span class="verse" id="V5">5&#160;</span>Kuashat kuichik ajuttí tusagmek anentaimtú pujuigpa, ajutjamaina nujaig shiig aneasjum pujustajum. Wagki Apajuí chichagtamak: “Makichkish idaisashtinaitjame”, tujabiu asamtai.   <span class="verse" id="V6">6&#160;</span>Nuadui jutiik shiig kajintsá:  </div><div class='q'>“Apui mina yainta duka dui puyatatsjai.  </div><div class='q'>Aents aidau mina dutijumaina nunak ishamatsjai” tumainaitji.   </div><div class='p'> <span class="verse" id="V7">7&#160;</span>Adeagtajum atumin Apajuí chichamen jintinjamajakú aina nu, nuniakjum wajuk pujusaya dekaskeapi tiu ainawa nunisjumek atumshakam ainjatajum.   <span class="verse" id="V8">8&#160;</span>Jesucristuk yauwa duish, yamaiya juish, atakea duishkam tuke nuninuk atinai.   <span class="verse" id="V9">9&#160;</span>Tikichin antushtain pachimak jintinkagtuidauk antugkaigpajum. Dekas Apajuí wait anenjamjauwa nuanuig anentaimin ichichmamjatajum, yutai pachisa tibauwa nu umiktasa yujagtsuk, wagki nuna nunidauk makichkish pegkegnak jukichaju ainawai.   </div><div class='p'> <span class="verse" id="V10">10&#160;</span>Jutiik makichik altar ajutjamji, nuiyanak Apajuí ememattasa carpa jegamkamunum takaidauk yumainchau ainawai.   <span class="verse" id="V11">11&#160;</span>Wagki kuntin maamua nuna numpeenak sumo sacerdote juki Apajuin anentag suwinak jega pegkejam Apajuí ememattainum waijakui tudaujun tsagkugtugti tusag, dutikawag nejeenak jukiag yaakta ukukí apejakajui.   <span class="verse" id="V12">12&#160;</span>Nunisag Jesuschakam yaakta ukukí waitus jakauwai, niina numpe ukaejamunum aents aidaun pegkeemtikata tau asa.   <span class="verse" id="V13">13&#160;</span>Nuadui Jesusjai weenaku, ukukiagmi, nuniaku aents aidau dakitjag yaakta ukumtikiag waitkasajua nunisaik iishkam waittsagmi.   </div><div class='p'> <span class="verse" id="V14">14&#160;</span>Jutiinak ju nugka juig makichik yaakat ii dekas tuke pujustinuk atsugtamui. Ayatak egainaji yaakat atak atina nu.   <span class="verse" id="V15">15&#160;</span>Nuadui Jesucristo yaimpasmatai Apajuí emematiagmi, duka iina wenin niina daaji adaisa ememattkuik iina Apajuiji wají anentag sumaina numamtuk awagmainag nuuwai.   <span class="verse" id="V16">16&#160;</span>Kajimatkigpajum, pegkeg takaaku tikichjaish pempeentunikiaja yainita duka. Wagki nunú anenjauch sudaibau aina nuuwai, Apajuin shiig awagmaina duka.   </div><div class='p'> <span class="verse" id="V17">17&#160;</span>Apajuí chichame etsejin aina nu umigkatajum, nuniakjum ditai sumimkatajum, wagki dita atumin diigmaku asagmatai, ditak Apajuí eemtinish etsegtugmaktin asag, shiig aneas takastinme, nu nuniachbau ataik atumnash shiig yaimpakchagtatui.   </div><div class='p'> <span class="verse" id="V18">18&#160;</span>Jutii pachijattsajum Apajuí aujkagtustajum, pegkeg anentaibau ajutjamu asamtai kajintsá ashí pegkeg aina duke takaaku pujustasa wakegainaji.   <span class="verse" id="V19">19&#160;</span>Apajuí mina pachittsajum imá senchi aujtugsatajum, wishakam wamak ataktú atumiin taan wainkatjime.   <span class="verse" id="V20">20&#160;</span>Apajuí shiig agkan pujutan sukagtina nu, iina Apuji Jesús aents uwigjin shiig kuitamna imana nu jakaunak inankiuwai, niina numpeejai ajumaish tuke atinun chichaman apakua nuna,   <span class="verse" id="V21">21&#160;</span>nunin asa atumnash pegkeg etamtinme ashí ni wakega duke takasminjum. Nigki ashí jutiinash ni wakega duke takamain etamti, Jesucristo dutikamua dui. ¡Imá Jesucristua duka tuke ememattai atí! Aatus atí.   </div><div class='s'>Inagnamu </div> <div class='p'> <span class="verse" id="V22">22&#160;</span>Yatsug aidauh, segajime ujumak chicham atum ichichmamainun agatjamjim nuna shiig kuitamas antuktinme tusan.   <span class="verse" id="V23">23&#160;</span>Atumesh dekaatajum: Yatsug Timoteo achikam egkeemaya duka yamaik jiinkine, wamak taamtaig wi atumin wainkatasan minakun ayaktatjai.   <span class="verse" id="V24">24&#160;</span>Ashí Apajuí chichamen etsejin aina nu, nuigtú ashí Apajuí nemajin pegkejam aina dushakam kumpamjutuatajum. Yatsug italianmaya aidau atumnash kumpamjamainawai.   <span class="verse" id="V25">25&#160;</span>Apajuí atumnash ashí wait anenjamjatnume.  </div><ul class='tnav'>
<li><a href='index.htm'>Hebreos</a></li>
<li><a href='HEB12.htm'>&lt;</a></li>
<li><a href='HEB.htm'>13</a></li>
<li><a href='JAS01.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
