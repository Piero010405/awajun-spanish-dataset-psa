<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Génesis 4</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/GEN04.htm" />
</head>
<body>
<ul class='tnav'>
<li><a href='index.htm'>Génesis</a></li>
<li><a href='GEN03.htm'>&lt;</a></li>
<li><a href='GEN.htm'>4</a></li>
<li><a href='GEN05.htm'>&gt;</a></li>
</ul>
<div class="main">
 
<div class='chapterlabel' id="V0"> 4</div><div class='s'>Caín Abeljai pachisa augmattsamu </div> <div class='p'> <span class="verse" id="V1">1&#160;</span>Adánka nuwe Eva ejapjukui, nunik pujus tsawanji jegajim aishmagkun uchigmakui, nunik adaikauwai Caín. Nunak: “Makichik uchin aishmagkun uchigmakjai, junak Apajuí minak sujuse”, taku tiuwai.   <span class="verse" id="V2">2&#160;</span>Duwi pujus Eva tikichin uchin Abelan Caígka yachin uchigmakui. Abelak uwijan kuitamajakui, untsu Caín ajakan ajakbau aajakui.   </div><div class='p'> <span class="verse" id="V3">3&#160;</span>Kuashat tsawan nagkaemakiu ai, makichik tsawantai, Caín Apajuí anentag susatnun ajaka nejen juuka juki ejentauwai.   <span class="verse" id="V4">4&#160;</span>Tuja Abelchakam makichik uwig yama nagkamchak petsakbau shiig duwegman achika juki Apajuín emematak ejetiuwai. Dutikamtai Apajuí Abelnak shiig anenjauwai, nuadui Abeldaunak shiig anentus jukiuwai.   <span class="verse" id="V5">5&#160;</span>Untsu Caígnak shiig anenjachui, tuja nii anentag susamunashkam shiig anentsag jujukchauwai. Dutikam Caín senchi kajekui, nunik kajekbautak wekagu.   <span class="verse" id="V6">6&#160;</span>Nunittaman Apajuí chichajak: “¿Wagka imanika kajekmesh wekaeme?   <span class="verse" id="V7">7&#160;</span>Amesh pegkeg takakmek, shiig aneasam wekaemainaitme, amek nuniatsum duwi amina tudaujum wagagtamkittak awagtamui. Tujash amek tudauwa duka depetmainaitme”, tiuwai.   </div><div class='p'> <span class="verse" id="V8">8&#160;</span>Makichik tsawantai Caín yachin chichajak: “Ajanum wemi” tusa yachin juki weuwai. Nunik atushat akanak yachi Abelan mauwai.   <span class="verse" id="V9">9&#160;</span>Dutika yachin maamtai, Apajuí Caígkan chichajak:  </div><div class='p'>“¿Dusha amina yatsum Abelash wajukame?” tusa tama,  </div><div class='p'>Caín ayaak: “Achah, wikaitag mina yatsuju kuitamnun”, tiuwai.   </div><div class='p'> <span class="verse" id="V10">10&#160;</span>Tutai Apajuí chichajak:  </div><div class='p'>“¿Wagka yatsumesh aikaume? Ame yatsum maakum numpe nugkanum ukagbauwa nunú mina untsujui, suwimak susata tusa.   <span class="verse" id="V11">11&#160;</span>Nuadui amek shiig pegkegchaunum juwaktatme, juju nugka yatsumi numpe ukagbaun uwaja nunú nugkanmak amek pujuschattame.   <span class="verse" id="V12">12&#160;</span>Ajakak ajattame, tujash tsapaishtatui. Emetnaja pujamugmek atsugtamtinai, ayatak wainkam tikich nugkanum wekaetinaitme, imaniakmesh ame pujusa ayamainuk igkugchatnaitme”, tiuwai.   </div><div class='p'> <span class="verse" id="V13">13&#160;</span>Tusa tama Caín Apajuín ayaak:  </div><div class='p'>“Mina suwimkajuk shiig katsunmainchawap atatua.   <span class="verse" id="V14">14&#160;</span>Yamaik juju nugkanmak ajapjame, nuadui wi amijai pujamunak idaikun, tikich nugkanum machikish ayamtsuk wainkan wekaetatjai, nuni wekagai mina yaki igkunkat nunú minak mantuatin ati”, tiuwai.   </div><div class='p'> <span class="verse" id="V15">15&#160;</span>Tutai Apajuí chichajak:  </div><div class='p'>“Aents amina mantamuk, sieteya imania suwimkan jukiagtinai”, tiuwai.  </div><div class='p'>Nuna tusa Apajuí Caígka iyashin maam amainchau apujtus akupkauwai.   <span class="verse" id="V16">16&#160;</span>Dutikam nii pujusa Apajuíjai chichasbaunak ukuak Nod nugkanum wee pujusui. Nod nugkak Edégnum wajasa diismak etsa minitaiya nuni aajakui.   </div><div class='s'>Caín wegantu aidau </div> <div class='p'> <span class="verse" id="V17">17&#160;</span>Caígka nuwe ejapjuk aishmagkun uchigmakui, dutika Enoc adaikauwai. Dutikamtai Caín nuwi yaaktan najana niina uchiji daajin Enoc adaikauwai.   </div><div class='p'> <span class="verse" id="V18">18&#160;</span>Tuja Enoc akiauwai Irad. Irad akiauwai Mehujael, Mehujael akiauwai Metusael, Metusael akiauwai Lámec.   </div><div class='p'> <span class="verse" id="V19">19&#160;</span>Lámec jimag nuwan: Adá daagtinun, Silá daagtinjai nuwatkauwai.   <span class="verse" id="V20">20&#160;</span>Adá uchigmakui Jabalan. Tuja Jabal wegantu aidauk aakchinum batsamin, tagkun kuitamin aajaku ainawai.   <span class="verse" id="V21">21&#160;</span>Jabala yachi aajakui Jubal. Nuna uchiji wegantu aidauk arpan awatin, pigkui umpuin aajaku ainawai.   <span class="verse" id="V22">22&#160;</span>Siláshkam uchigmakui Tubal-caín. Nigka jiju bronce, hierro aina nuna najanajaku aidaun apaji aajakui. Tubal-caígka umayi aajakui Naamá.   </div><div class='p'> <span class="verse" id="V23">23&#160;</span>Lámec niina nuwe aidaun chichajak:  </div><div class='q'>“Mina duwag aidauwah, antuktajum:  </div><div class='q'>Makichik aents mantuatag tusa ijutkui wi maamjai.   </div><div class='q'> <span class="verse" id="V24">24&#160;</span>Caígka mauk sieteya imania suwimka jukitnai tibauwai.  </div><div class='q'>Tuja mina mantauk setenta y sieteya imania  </div><div class='q'>suwimkanak jukitnai”, tiuwai.   </div><div class='s'>Adán niina nuwe Evayai uchiji kampatuma nuna akiamu </div> <div class='p'> <span class="verse" id="V25">25&#160;</span>Adánka nuwe ataktu ejapjuk uchi aishmagkun uchigmakui, dutika adaikauwai Set. Nunak: “Mina uchig Abelan Caín mauwa duwi minak juna Apajuí sujuse”, taku tiuwai.   </div><div class='p'> <span class="verse" id="V26">26&#160;</span>Setchakam makichik uchin akia adaikauwai Enós. Duwi nagkamas aents aidauk Apajuín emematuinak niina daajin adaitus segajaku ainawai.   </div><ul class='tnav'>
<li><a href='index.htm'>Génesis</a></li>
<li><a href='GEN03.htm'>&lt;</a></li>
<li><a href='GEN.htm'>4</a></li>
<li><a href='GEN05.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
