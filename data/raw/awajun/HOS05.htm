<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Oseas 5</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/HOS05.htm" />
</head>
<body>
<ul class='tnav'>
<li><a href='index.htm'>Oseas</a></li>
<li><a href='HOS04.htm'>&lt;</a></li>
<li><a href='HOS.htm'>5</a></li>
<li><a href='HOS06.htm'>&gt;</a></li>
</ul>
<div class="main">
 
<div class='chapterlabel' id="V0"> 5</div><div class='s'>Israel aents aidau suwimkan jukiagtin etsegkamu </div> <div class='q'> <span class="verse" id="V1">1-2&#160;</span>¡Sacerdote aidauwah, antugtuktajum!  </div><div class='q'>¡Israel aents aidauwah, antugtuktajum!  </div><div class='q'>Apu patayi aidauwah, shiig antuktajum.  </div><div class='q'>Atum aidautijum mina aentsug aidau tsanuakjum,  </div><div class='q'>wainka apajuímtai aidau ememattajum tusajum  </div><div class='q'>dita dakituinaig, waitkasjum muja Tabornum, Mizpanum  </div><div class='q'>awekasjum, Sitima pakajin yumigmat taimu  </div><div class='q'>ukumkimujai betek awajsauwaitjum duwi  </div><div class='q'>suwimkan amastatjime.   </div><div class='q'> <span class="verse" id="V3">3&#160;</span>Efraín wegantu aidauwah,  </div><div class='q'>Israel aents aidauwah,  </div><div class='q'>wika atum wajuku ainagme nunak shiig dekajai.  </div><div class='q'>Atumek nuwa akika dutiktaijai betek ainagme.   </div><div class='b'> &#160; </div> <div class='q'> <span class="verse" id="V4">4&#160;</span>Nuadui ataktu Apajuí umigkatag tajuminish, atumi pegkegchau takataijum aina nunú  </div><div class='q'>nunimainchau etamainawai.  </div><div class='q'>Wainka apajuímtai aidau emematuidau asajum  </div><div class='q'>minak iina Apajuíjiyapi tujuttsugme.   </div><div class='q'> <span class="verse" id="V5">5&#160;</span>Atumek pegkegchau, emebau ainagme,  </div><div class='q'>nunin asajum ijina utsam atatjume.  </div><div class='q'>¡Judá wegantu aidaushkam dutiksaik ijinam agtatui!   </div><div class='q'> <span class="verse" id="V6">6&#160;</span>Tuke Pujuu tsagkugtamjati anentag susami tusag,  </div><div class='q'>uwig aidaun, baka aidaun yajuak shimiagtinai,  </div><div class='q'>nuninakush Apajuí idaisamu asag, niinak wainkachagtinai.   </div><div class='q'> <span class="verse" id="V7">7&#160;</span>Ditak Tuke Pujuunak umigchau ainawai,  </div><div class='q'>dita uchiji aina duka mina uchigchau ainawai.  </div><div class='q'>Ima Apajuínak umigchau aina duwi  </div><div class='q'>dita nugkenak ditajai ijumag makichik nantuik  </div><div class='q'>tsaika emegkam agtatui.   </div><div class='s'>Israel aents aidau Judá wegantu aidaujai suwimkan jukiagtin </div> <div class='q'> <span class="verse" id="V8">8&#160;</span>¡Kachu Guibeánum umpuagtajum,  </div><div class='q'>untsu uwija kachuji Ramánum umpuagtajum!  </div><div class='q'>¡Adeagtinme tusa umputai Bet-avénnum umpuagtajum!  </div><div class='q'>¡Benjamín wegantu aidau ujaktajum aneaku pujustinme!   </div><div class='q'> <span class="verse" id="V9">9&#160;</span>Israel aents aidaun suwimkan susattajai tiuwaitag  </div><div class='q'>duka imanisag uminkattawai tusan etsegjai.  </div><div class='q'>Nuna dutika ai, Efraín wegantu aidaun nugkeg  </div><div class='q'>yaakat aidaujaí tsaigkam bashiak asatnai.   </div><div class='b'> &#160; </div> <div class='q'> <span class="verse" id="V10">10&#160;</span>Judá wegantu aidaun apuji aidauk  </div><div class='q'>aents ajantsuk tikichi nugken kasajin aina  </div><div class='q'>nujai betek asag Israel aents aidau nugken atantuinawai.  </div><div class='q'>Nunin asagmatai wi kajekbaujui ditanak suwimkan susagtatjai.   </div><div class='q'> <span class="verse" id="V11">11&#160;</span>Israel aents aidauk wainka apajuímtai aina nuninun  </div><div class='q'>apajuíma yujau asagmatai,  </div><div class='q'>tepejus chichajuinak ajantusash diitsuk  </div><div class='q'>dushiki batsamtuinawai.   </div><div class='q'> <span class="verse" id="V12">12&#160;</span>Nuadui Israel aents aidaunak,  </div><div class='q'>Judá wegantu aidaujaí ijinattajai.  </div><div class='q'>Mamuk numin amuwama numamtuk ashí amuktatjai.   </div><div class='q'> <span class="verse" id="V13">13&#160;</span>Tuja Israel aents aidauk, Judá wegantu aidaujai  </div><div class='q'>dita kuashat pegkegchau takamsamujin  </div><div class='q'>mai suwimka jukiag waituinak,  </div><div class='q'>asirianmaya apu yaimpakti tusag shimutkagtinai,  </div><div class='q'>tujash niig makichkish yaigchatnai.   </div><div class='b'> &#160; </div> <div class='q'> <span class="verse" id="V14">14&#160;</span>Israel aents aidaunak,  </div><div class='q'>Judá wegantujai leónjai betek jetektatjai,  </div><div class='q'>dutikan wiki achikan asaajan ukuktatjai,  </div><div class='q'>nuna dutikai ditan ayamjumainuk  </div><div class='q'>makichkish atsuttawai.   </div><div class='q'> <span class="verse" id="V15">15&#160;</span>Dutikan ujumak tsawan pachitsuk idaisan  </div><div class='q'>dakastinaitjai awake anentaimjatnume tusan,  </div><div class='q'>dutika ai, dita pegkegchau takamsamujin  </div><div class='q'>anentaimtusag buu buuttajai egatkagtinai,  </div><div class='q'>tawai Apajuí tiuwai, Oseas.   </div><ul class='tnav'>
<li><a href='index.htm'>Oseas</a></li>
<li><a href='HOS04.htm'>&lt;</a></li>
<li><a href='HOS.htm'>5</a></li>
<li><a href='HOS06.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
