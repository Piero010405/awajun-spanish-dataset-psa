<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Salmos 15</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/PSA015.htm" />
</head>
<body>
<ul class='tnav'>
<li><a href='index.htm'>Salmos</a></li>
<li><a href='PSA014.htm'>&lt;</a></li>
<li><a href='PSA.htm'>15</a></li>
<li><a href='PSA016.htm'>&gt;</a></li>
</ul>
<div class="main">
 
<div class='chapterlabel' id="V0"> 15</div><div class='s'>Apajuí jee pegkegmanum aents aidau pujumain </div> <div class='d'>David kantamamu </div> <div class='q'> <span class="verse" id="V1">1&#160;</span>Tuke Pujuuwah,  </div><div class='q'>¿aentsush wajuku aidauwa  </div><div class='q'>amina jem pegkegma  </div><div class='q'>nuwish pujumainaita?  </div><div class='q'>Tuja ¿wajuku aidauwa muja ame etegkamua  </div><div class='q'>nuwish pujumainaita?   </div><div class='q'> <span class="verse" id="V2">2&#160;</span>Nuwi pujusagtina duka  </div><div class='q'>aents pegkeg bakumamainji  </div><div class='q'>atsugbau, pegkejan takau,  </div><div class='q'>waitjutsuk dekaskea nuna chichau;   </div><div class='q'> <span class="verse" id="V3">3&#160;</span>tikichnash pegkegchaun chichagchau,  </div><div class='q'>niina kumpajinash pegkegchau awagmachu,  </div><div class='q'>tuja nii ijutkamu aidaunash inatsauchu;   </div><div class='q'> <span class="verse" id="V4">4&#160;</span>aents Apajuín dakitaujaig  </div><div class='q'>makichkish ijunchau,  </div><div class='q'>untsu Tuke Pujuun eme anentaunak  </div><div class='q'>niishkam eme anentus diin,  </div><div class='q'>tuja waitiakush  </div><div class='q'>nii anagkagtuamunak betek umin.   </div><div class='q'> <span class="verse" id="V5">5&#160;</span>Kuichkin tsagkatkagtukash  </div><div class='q'>ewaekam akigkata tusa waitkagkagtuchu,  </div><div class='q'>tuja aents takamsachu aig,  </div><div class='q'>tsanumjugta akiktagme tamash dakitin.  </div><div class='q'>Nunú aents imanis puja duka shiig aneas tajimat pujustinai.   </div><ul class='tnav'>
<li><a href='index.htm'>Salmos</a></li>
<li><a href='PSA014.htm'>&lt;</a></li>
<li><a href='PSA.htm'>15</a></li>
<li><a href='PSA016.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
