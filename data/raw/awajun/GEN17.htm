<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Génesis 17</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/GEN17.htm" />
</head>
<body>
<ul class='tnav'>
<li><a href='index.htm'>Génesis</a></li>
<li><a href='GEN16.htm'>&lt;</a></li>
<li><a href='GEN.htm'>17</a></li>
<li><a href='GEN18.htm'>&gt;</a></li>
</ul>
<div class="main">
 
<div class='chapterlabel' id="V0"> 17</div><div class='s'>Apajuí Abragjai ataktu chicham apakbaunum uchi aishmagkuch aidaun katiuchiji chuchuke tsupijatajum tibau<a href="#FN1" class="notemark">*<span class="popup">“Uchi aishmagchin katiuchiji chuchuke tsupijatajum tibau” tawa nunak apach chichamnum “circuncisión” tawa nunuwai.</span></a> </div> <div class='p'> <span class="verse" id="V1">1&#160;</span>Abragkan noventa y nueve mijanji ajai, Tuke Pujuu wantintuk chichajak:  </div><div class='p'>“Antukta nijah, witjai Apajuí ashí senchigtinnuk. Nuadui amek mina emtijuig pegkegchau takamtsuk pujusta.   <span class="verse" id="V2">2&#160;</span>Wi amijai yamajam chichaman umiktatjai. Tuja amina uchijum wegantunak shiig kuashat ikaugkatnaitjai”, tiuwai.   </div><div class='p'> <span class="verse" id="V3">3&#160;</span>Tusa tama Abram Apajuín eme anentus tsuntsuma nijayin nugkan antig pujusmatai, Apajuí chichajak:   </div><div class='p'> <span class="verse" id="V4">4&#160;</span>“Jujuwai wi amejai chichaman umiag duka. Amek kuashat aents aidaun muunji atinaitme.   <span class="verse" id="V5">5&#160;</span>Nuadui amek Abram tamak achattame. Tuja yamai nagkamsamek Abraham tama atatme, wagki wi aminak kuashat aents aidaun muunji awajsatnaitjame.   <span class="verse" id="V6">6&#160;</span>Amina uchijum wegantu aidaunak shiig kuashat ikaugkattajai. Nuadui ame wegantunmaya apu agtinai, tuja ame wegantu aidau kuashat aents nugka muunnum yujakagtinai.   <span class="verse" id="V7">7&#160;</span>Nuadui wi amejai chichaman umikag duka ajumaya duish ame wegantu aidaujaish tuke atinai. Wika tuké amina Apajuíjum, tuja amina uchijum wegantu aidaunashkam Apajuíji atinaitjai.   <span class="verse" id="V8">8&#160;</span>Juju nugka Canaágka juwi ame pujam nunak ashí amina, nuigtu ame wegantu agtina nudaun tuke atinun amastatjai, tuja wi ditá Apajuíjig atinaitjai”, tiuwai.   </div><div class='p'> <span class="verse" id="V9">9&#160;</span>Tuja nuigtu Apajuí Abragkan chichajak:  </div><div class='p'>“Juna wi chichaman umikag duka imatiksamek umikta, tuja amina uchijum wegantu agtina dushakam umikagtin atinme.   <span class="verse" id="V10">10&#160;</span>Amejai chichaman umikag duka jujuwai: Ashí amina uchijum wegantu aidaush ima junak umikagtinai. Ashí aishmag aidau atumjai batsatuk tsupigkamu agtatui.   <span class="verse" id="V11">11&#160;</span>Tuja ashí atum aishmag aidautigminuk tsupimamainaitjume, nuni iwainmamkattagme wi atumjai chichaman umikag nunú.   <span class="verse" id="V12">12&#160;</span>Yamai nagkamsagmek, ashí uchi aishmag aina duka ocho tsawan akiina wegauk katiuchiji chuchuke tsupigkattajume. Tuja amina wainka inataijum amina jemin akiinau aidaush, kuichik kayai tikich nugkanmaya sumakbaushkam tsupigkatajum.   <span class="verse" id="V13">13&#160;</span>Ashí uchi aishmag aidauk makichkish idaitsuk tsupigkamu agtatui. Wi chichaman umikag nunú iwainamu aatus atumi iyashin juwaktatui tuke atinun.   <span class="verse" id="V14">14&#160;</span>Tujash makichik aishmagkesh nuna tsupimatan dakitauk atumjai ijunjag pujumaitsui. Duka ayatak jiiki ajapeam atatui, wagki wi chicham umikbaun ajaantus diyachu asa”, tiuwai.   </div><div class='p'> <span class="verse" id="V15">15&#160;</span>Tuja nuigtushkam Apajuí Abrahaman chichajak:  </div><div class='p'>“Amina nuwemi daajig Sarai tamak achattawai, yamai nagkamsag niina daajig Sara atatui.   <span class="verse" id="V16">16&#160;</span>Niina pegkegnum yumigsattajai, dutikakun niyai makichik uchin amastatjai. Dekaskenum wi niinak pegkegnum yumigsattajai. Nuadui kuashat aents nugka múun aidaunmayan dukuji atinai. Tuja ame uchijum wegantushkam nugka múun aidaun apuji agtinai”, tiuwai.   </div><div class='p'> <span class="verse" id="V17">17&#160;</span>Tusa tama Abraham tsuntsuma nijayin nugka antig pujus, niina anentainig chichas: “¿Aents cien mijanji ajamush uchinash akiimainashit? ¿Sarash noventa mijanji aja ibaush ejapjumainkait?” tusa dushiau.   <span class="verse" id="V18">18&#160;</span>Nuna tusa Abraham Apajuín chichajak:  </div><div class='p'>“¡Untsu utusamek Ismael kajimatjuttsuk ame pegkegnum yumigtugsam tajai!” tau.   </div><div class='p'> <span class="verse" id="V19">19&#160;</span>Tama Apajuí Abrahaman ayaak:  </div><div class='p'>“Amina nuwem Sara uchigmin uchigmaktatui tusan timagme, nunikmatai ame niina daaji Isaac adaikattame. Nunú akiinamtai wi amina anagkuajam duka uminkattawai. Tuja nii uchiji wegantu agtina nujaishkam wi chicham umikbauwa nunak tuké yapajiashtinaitjai.   <span class="verse" id="V20">20&#160;</span>Ame mina Ismael pachisam tujutam nunashkam antugkajame, nuniku asan wi pegkegnum yumigsattajai. Niina uchijish kuashat atinai, tuja niina uchiji wegantunmayanash kuashat uyujkatnaitjai. Ismaelak doce apu agtina nuna apaji atinai. Aatus nugka muunnum batsamsatin ainawai.   <span class="verse" id="V21">21&#160;</span>Untsu wi chichaman umikag nunak amina nuwem Sara yamai nagkamas tikich mijan jegatta duwi Isaakan uchigmatjamkatta nujai umiktatjai”, tiuwai.   <span class="verse" id="V22">22&#160;</span>Nuna aatus Apajuí Abrahamjai chichas ashimak, wakitkiuwai.   </div><div class='p'> <span class="verse" id="V23">23&#160;</span>Nunik Apajuí wakitkimtai, nunú tsawantinig Abraham niina uchiji Ismaelan juki, ashí niina inake niijai batsamas akiinau aidaunash, tuja kuichik kayai sumakbau aidaujai, ashí aishmag niina aakjin batsamin aidaunak betekmas yajuak tsupijauwai, Apajuí tibaun imatiksag umiak.   <span class="verse" id="V24">24&#160;</span>Abrahamak noventa y nueve mijanji ajamu asa tsupimakui.   <span class="verse" id="V25">25&#160;</span>Untsu Ismaelnak trece mijanji ajamun tsupigkauwai.   <span class="verse" id="V26">26&#160;</span>Aatus tsupimatai ati tibaun Abraham umiak, nunú tsawantaik niina uchiji Ismaeljai tsupimakajui.   <span class="verse" id="V27">27&#160;</span>Ashí aishmag niina aakjin akiinkau aidauk, tikich nugkanmaya kuichik kayai sumakbau aidaujaí, betekmasag tsupimajajui.   </div><ul class='tnav'>
<li><a href='index.htm'>Génesis</a></li>
<li><a href='GEN16.htm'>&lt;</a></li>
<li><a href='GEN.htm'>17</a></li>
<li><a href='GEN18.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V1">^</a>
<span class="ft">“Uchi aishmagchin katiuchiji chuchuke tsupijatajum tibau” tawa nunak apach chichamnum “circuncisión” tawa nunuwai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
