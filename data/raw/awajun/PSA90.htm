<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Salmos 90</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/PSA090.htm" />
</head>
<body>
<ul class='tnav'>
<li><a href='index.htm'>Salmos</a></li>
<li><a href='PSA089.htm'>&lt;</a></li>
<li><a href='PSA.htm'>90</a></li>
<li><a href='PSA091.htm'>&gt;</a></li>
</ul>
<div class="main">
 
<div class='ms'>LIBRO IV  </div><div class='chapterlabel' id="V0"> 90</div><div class='mr'>(Salmos 90—106)  </div><div class='s'>Aentsuk Apajuí tuke pujuuwa nuninchauwai </div> <div class='d'>Moisés Apajuí etegkamu aajakua nunú Apajuín ausamu </div> <div class='q'> <span class="verse" id="V1">1&#160;</span>Apuh, amek yaunchuk nagkamsam  </div><div class='q'>jutiik tuké yaijatnaitme.   </div><div class='q'> <span class="verse" id="V2">2&#160;</span>Tuja muja aidaush najaneatsaig, nugkashkam najaneatsaig,  </div><div class='q'>yaunchuk nagkamsam,  </div><div class='q'>yamaya juish, tuja atakea duishkam  </div><div class='q'>ameketme Apajuímek.   </div><div class='q'> <span class="verse" id="V3">3&#160;</span>Amina chichamjuminig  </div><div class='q'>aents aidauk jakag nugka najanenawai.   </div><div class='b'> &#160; </div> <div class='q'> <span class="verse" id="V4">4&#160;</span>Ame diismak mil mijana duka  </div><div class='q'>makichik tsawan nagkaema nuninai;  </div><div class='q'>tuja mil mijana duka  </div><div class='q'>kiyag tsawak megkagama  </div><div class='q'>numamtuk nagkaemawai.   </div><div class='q'> <span class="verse" id="V5">5&#160;</span>Amek namak chichigmajai betek  </div><div class='q'>aents aidauk utsame,  </div><div class='q'>tuja iina pujutjig kajanum kajamja  </div><div class='q'>shintaku ukutiama nujai betekai.   </div><div class='q'> <span class="verse" id="V6">6&#160;</span>Aents aidauk dupajai betek ainawai,  </div><div class='q'>dupa kashikmas yagkujuk,  </div><div class='q'>etsa akagai kagaka  </div><div class='q'>jinuwama numamtuk wajaji.   </div><div class='b'> &#160; </div> <div class='q'> <span class="verse" id="V7">7&#160;</span>Ame kajekbaugmin amujatme,  </div><div class='q'>tuja ame kajekamin ishamka  </div><div class='q'>imaanjaujai betek pujaji.   </div><div class='q'> <span class="verse" id="V8">8&#160;</span>Iina tudauji pegkegchauwa duka  </div><div class='q'>ame shiig dekame.   </div><div class='q'> <span class="verse" id="V9">9&#160;</span>¡Ame kajegkagtukaminig  </div><div class='q'>ii iwaku batsatag duka,  </div><div class='q'>mayai mayati ajaptayama  </div><div class='q'>numamtuk jaka megkaemainaitji!   </div><div class='q'> <span class="verse" id="V10">10&#160;</span>Iik ayatak setenta mijan pujusa jainaji,  </div><div class='q'>tuja nuni wajiu aidau ochenta mijan jegainawai;  </div><div class='q'>tujash imaan mijan pujakuish,  </div><div class='q'>ima waitiamua duke utugchatjai igkunui.  </div><div class='q'>¡Mijanak jutii pujutjijai betek  </div><div class='q'>wamak nagkaemawai!   </div><div class='b'> &#160; </div> <div class='q'> <span class="verse" id="V11">11&#160;</span>Ame senchi kajeamugminash  </div><div class='q'>¿ya dekamainaita?  </div><div class='q'>Ame kajekbaujum ishamaina nunash  </div><div class='q'>¿yaki dekamainaita?   </div><div class='q'> <span class="verse" id="V12">12&#160;</span>¡Iik tuke jakatnapitji tusa,  </div><div class='q'>shiig dekau ata nunú jintinkagtuata!  </div><div class='q'>¡Nunú dekau asaja,  </div><div class='q'>pegkegnum pujuta nunú puyatjukagmi!   </div><div class='b'> &#160; </div> <div class='q'> <span class="verse" id="V13">13&#160;</span>¡Tuke Pujuuwah, ataktu yaijatkata!  </div><div class='q'>¿Wajupa asamea yaijatkattame?  </div><div class='q'>¡Juju amina inakem aina nunú wait anenjata!   </div><div class='q'> <span class="verse" id="V14">14&#160;</span>Kashikmasa nagkamsam  </div><div class='q'>amina anenkagmea nunú sukagtusta,  </div><div class='q'>dutikagtuawaminig ashí tsawantai,  </div><div class='q'>shiig aneasa tuké kantamtinaitji.   </div><div class='q'> <span class="verse" id="V15">15&#160;</span>Kuashat mijanai waitujakuitag  </div><div class='q'>imatiksamek shiig aneasa pujut sukagtusta.   </div><div class='q'> <span class="verse" id="V16">16&#160;</span>¡Juju amina inakem aina nunú  </div><div class='q'>dita wegantu aidaujai amina imanjumin  </div><div class='q'>senchigmejai wainkatnume tusam iwaintukta!   </div><div class='q'> <span class="verse" id="V17">17&#160;</span>¡Iina Apajuíji Tuke Pujuuwa  </div><div class='q'>nuna wait anenkagtutaijig jutinii asati!  </div><div class='q'>¡Apajuíjuh, iina takatjish pegkegnum yumigsata!  </div><div class='q'>¡Ehe, dekas iina takatjig pegkegnum yumigsata!   </div><ul class='tnav'>
<li><a href='index.htm'>Salmos</a></li>
<li><a href='PSA089.htm'>&lt;</a></li>
<li><a href='PSA.htm'>90</a></li>
<li><a href='PSA091.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
