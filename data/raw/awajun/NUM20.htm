<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Números 20</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/NUM20.htm" />
</head>
<body>
<ul class='tnav'>
<li><a href='index.htm'>Números</a></li>
<li><a href='NUM14.htm'>&lt;</a></li>
<li><a href='NUM.htm'>20</a></li>
<li><a href='NUM21.htm'>&gt;</a></li>
</ul>
<div class="main">
 
<div class='chapterlabel' id="V0"> 20</div><div class='s'>Yumi kayanmaya jiikbau </div> <div class='r'>(Ex. 17.1-7)  </div><div class='p'> <span class="verse" id="V1">1&#160;</span>Mijan nagkamnamu makichik nantu takau ai, uwejush Sin tutainum Israel aents aidau jegawajui. Nunikag nuwi Cadesnum ujumak tsawan pujusajui. Nuwi batsatai María jakauwai, nunikmatai nuwig ukusajui.   </div><div class='p'> <span class="verse" id="V2">2&#160;</span>Tuja nuwi yumi umumain atsau asamtai, Moisésan jiyakagtatus aents aidau ashí ijunjajui.   <span class="verse" id="V3">3&#160;</span>Nunik ijunag Moisésan Aarógjai chichajuinak:  </div><div class='p'>“¡Tuke Pujuu tikich Israel aents aidaun ijinawabia nunú nugkanmak iinash ijipamainnas aikagmayatai!   <span class="verse" id="V4">4&#160;</span>¿Wagka atumesh Tuke Pujuu aentsji aidautish imajuish uwegshunmash itajatuaugme? ¿Tagkuji aidaujaí ashí jinatnume tukagtatsjumek?   <span class="verse" id="V5">5&#160;</span>¿Wagka Egipto nugkanmaya jiijatkigmesh, juju nugka shiig pegkegchauwa imagnumash itajatuaugme? Juju nugka juwig makichkish ajakmamaitsui. Tuja higuerakesh, uvakesh, munchigkesh juwig shiig atsawai. Nuigtush ¡yumi umumainush shiig atsawai!” wajaidau.   </div><div class='p'> <span class="verse" id="V6">6&#160;</span>Imatiagtai Moisés Aarógjai aents aidaun ukukiag Apajuíjai chichatai aak aakmakbaunum nuna waitijin jegantag nuwi tsuntsumawag nijayin nugka antig pujusajui. Nunik pujuinai Tuke Pujuu niina imanjijai wantinkauwai.   <span class="verse" id="V7">7&#160;</span>Nunik Moisésan chichajak:   </div><div class='p'> <span class="verse" id="V8">8&#160;</span>“Ushujutaijum jukim Aarón yaimpasmatai aents aidau ijumjata. Dutika ijumjam ditá emtin kaya chichagkum: Yumi sukagtusta tita. Tusa tamin nunú kayanmaya yumi jiinkittawai, nunikmatai dita umuinak tagkujinash agtinme”, tiuwai.   </div><div class='p'> <span class="verse" id="V9">9&#160;</span>Tusa tima nuna betek umiak, Moisés niina ushujutaiji Tuke Pujuu emtin atatman jukiuwai.   <span class="verse" id="V10">10&#160;</span>Dutika juki Aarógjai aents aidaun kayanum ijumag chichajak: “Antuktajum, chichama intimkiu aidauwah: ¿Juju kaya juwiyan yumin jiikiag amasmatai, uwajagmi tusagmeka imatjum?”   </div><div class='p'> <span class="verse" id="V11">11&#160;</span>Tusa Moisés niina ushujutaijin juki kayan jimajá awatiuwai. Dutikam kuashat yumi jiinkiuwai. Nunikmatai Israel aents aidauk nuna umuinak ditá tagkujinash aakajui.   </div><div class='p'> <span class="verse" id="V12">12&#160;</span>Tujash Tuke Pujuu Moisésan Aarógjai chichajak: “Atumek minai kajintsa anentaimtsuk, tuja mina pegkegmajua dushakam Israel aents aidaunum iwainakchau asajum, wi nugka anagkuawaitjim nuwig juju aents aidau yajuakjumek wechattagme”, tiuwai.   </div><div class='p'> <span class="verse" id="V13">13&#160;</span>Nuadui nunú nugka daajin Meribá<a href="#FN1" class="notemark">*<span class="popup">“Meribá” tawa duka hebreo chichamnumak “chichamjukbau” taku tawai.</span></a> adaikajui. Nuwi Israel aents aidau Apajuín yumi sukagtusta tusa chichamjukaju asagmatai. Tusa segam Tuke Pujuu niina pegkegmajin ditan iwaintukui.   </div><div class='s'>Israel aents aidau nagkaemakinum tusa Edoma apuji dakitjamu </div> <div class='p'> <span class="verse" id="V14">14&#160;</span>Cadesnum batsamas Moisés aents chichama etsejin aidaun Edoma apuji pujamunum ishimak, juna aatus akatmamtujui:  </div><div class='p'>“Amina yatsum Israel aents aidau juna aatus tujamainawai: Amek shiig dekame ii utugchatnum batsatuti jiinja yujag duka.   <span class="verse" id="V15">15&#160;</span>Iina apachji aidau Egipto nugkanum shiyakag awi kuashat tsawan batsamsajui, tujash egiptunmaya aidau iina apachjin waitkasu aina dutiksag jutinashkam waitkagmayanume.   <span class="verse" id="V16">16&#160;</span>Imatijamainakui Tuke Pujuu yaimpakti tusa segabiaji. Dutika ajin ii sumamun antugtamak, niina aentsji nayaimpinmaya ángel makichik awetugmabi, dutikam nunú Egipto nugkanum batsatutin jiipaju asamtai, yamai juju amina nugkem nagkatkamunum yaakat Cadesnum kauna batsatji.   </div><div class='p'> <span class="verse" id="V17">17&#160;</span>“Nuniau asa wait anenkagtugta, amina nugkemea nuni nagkaemakiagmi tusa taji. Nunika nagkaemakuish, ajak ajakmamunmak, tuja uva ayamunmash nagkaemakchattaji, tuja ame yumi umutaigmekesh uwagchattaji. Jinta wetaya duke yajash tsegketsuk amina nugkem nagkaikitasa wetatji tujamui”, tiajui.   </div><div class='p'> <span class="verse" id="V18">18&#160;</span>Tusa ujaam Edoma apuji ditan ayaak:  </div><div class='p'>“¡Mina nugkajua junig makichkish nagkaemakigpa, tuja antutsuk nagkaemakjuminig, mina suntajujai jiintuktatjime atumjai maaniatasan!” tiuwai.   </div><div class='p'> <span class="verse" id="V19">19&#160;</span>Tusa tutai chichama etsejin aidau ataktu awena shiig ujainak:  </div><div class='p'>“Jinta wetaya duke wetatji, untsu nuniamunum iikish atsa nuniashkush iina tagkujigkesh yumi amina umutaigmin umuinakuig nunak akiktajame. Iik ayatak nagkaemaktasa wakegaji”, tuidau.   </div><div class='p'> <span class="verse" id="V20">20&#160;</span>Tusa tiagtai, Edoma apuji chichaak:  </div><div class='p'>“¡Tujash junig nagkaemakchattagme!” tiuwai. Nuna tusa Israel aents aidaujai maaniatatus niina suntaji maanitan yacha aidaujai shiig uminas jiintukiuwai.   <span class="verse" id="V21">21&#160;</span>Dutika nagkaemamainchau emam, Israel aents aidauk pempeenag yaja tikich yantamnum shiyakajui.   </div><div class='s'>Aarón jakamu </div> <div class='p'> <span class="verse" id="V22">22&#160;</span>Israel aents aidauk Cades batsatu ashí jiinag muja Hor tutainum shiyakajui.   <span class="verse" id="V23">23&#160;</span>Nunikag Edoma nugke nagkatkamunum jegawagmatai, nuwi Tuke Pujuu Moisésan Aarógjai chichajak:   </div><div class='p'> <span class="verse" id="V24">24&#160;</span>“Aarógkak jakattawai, nuniktin asa wi Israel aents aidaun nugka anagkuawaitag nuwig wayashtatui, wagki atumek Meribánum yumi awa nuwi wi umikta tibau umikchau ainagme.   <span class="verse" id="V25">25&#160;</span>Tuja Moisésah, ame Aarón niina uchiji Eleazarjai jukim, muja Hornum nuna titijin wakata.   <span class="verse" id="V26">26&#160;</span>Nuwi wakam Aarón sacerdote nugkutaijin nugkuaja nunú awitka jukim niina uchiji Eleazar apegata. Nuwi Aarógkak jakattawai”, tiuwai.   </div><div class='p'> <span class="verse" id="V27">27&#160;</span>Tusa tima Moisés Tuke Pujuu tibaunak imatiksag umikui. Nunak ashí Israel aents aidau wainbaunum muja Hornum weuwai.   <span class="verse" id="V28">28&#160;</span>Nunik waka nuwi Moisés Aarógka jáanchjin awituk jujuki Eleazaran apegauwai. Tuja Aarógkak nunú mujá titijiya nuwi jakauwai. Nunikmatai Moisés Eleazarjai mujanum batsatu waketug kaunauwai.   <span class="verse" id="V29">29&#160;</span>Tuja Aarón jakamun Israel aents aidau dekawag, treinta tsawantai buutiaju ainawai.   </div><ul class='tnav'>
<li><a href='index.htm'>Números</a></li>
<li><a href='NUM14.htm'>&lt;</a></li>
<li><a href='NUM.htm'>20</a></li>
<li><a href='NUM21.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V13">20:13</a>
<span class="ft">“Meribá” tawa duka hebreo chichamnumak “chichamjukbau” taku tawai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
