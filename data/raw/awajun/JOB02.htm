<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Job 2</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JOB02.htm" />
</head>
<body>
<ul class='tnav'>
<li><a href='index.htm'>Job</a></li>
<li><a href='JOB01.htm'>&lt;</a></li>
<li><a href='JOB.htm'>2</a></li>
<li><a href='JOB03.htm'>&gt;</a></li>
</ul>
<div class="main">
 
<div class='chapterlabel' id="V0"> 2</div><div class='s'>Jopan ataktu dekapsamu </div> <div class='p'> <span class="verse" id="V1">1&#160;</span>Makichik tsawantai Apajuí aentsji ángel aidau Apajuíyai jegantagtin ai, iwanch niishkam jegantui.   <span class="verse" id="V2">2&#160;</span>Nunikmatai Tuke Pujuu niina iniak:  </div><div class='p'>“¿Tuwiyamea miname?” Tama iwanch ayaak:  </div><div class='p'>“Ashí nugkanum wekagun minajai”, tiuwai.   <span class="verse" id="V3">3&#160;</span>Tutai Tuke Pujuu ayaak:  </div><div class='p'>“¿Mina inakeg Job ima minak umigtinuwe dusha wainkachmakum? Aents ashí nugkanmaya aidaujai ijumja diyamash, niig ima minak umigtak wi wakegamunak takak, pegkegchaun takatsuk pujuuwe imanuk makichkish tikichik atsawai. Tuja ame utugchat atsujaig, dekapsatjai tusa segatkumin dutikata timajame. Tujash ame imatika uchiji aidau, tagkuji aidau ijutuamash nigka shiig umigtawai, nii pegkegchau takamuk atsujui”, tiuwai.   </div><div class='p'> <span class="verse" id="V4">4&#160;</span>Tusa tama iwanch Tuke Pujuun ayaak:  </div><div class='p'>“Makichik aentsuk niina iyashin najaimamuji atsugmak shiig pujawai. Unstu najaimamu achiamak jakaig tusa nii wakegamun dutikattawai.   <span class="verse" id="V5">5&#160;</span>Diik najaimaku waitmain susakia, dutikamash wajukatig, nunú dutikamak jakaig tau asa amesh antamin pegkegchaun chichagtamainai”, tau.   <span class="verse" id="V6">6&#160;</span>Tutai Tuke Pujuu iwanchin ayaak:  </div><div class='p'>“Dekas tame. Ame itugkata tame dutikata. Tujash niina pujutjig antinkaipa”, tau.   </div><div class='p'> <span class="verse" id="V7">7&#160;</span>Tusa tima iwanch Tuke Pujuujai chichaak pujau jiinki Job pujamunum nugká weuwai.  </div><div class='p'>Nunik Jopan jatan susauwai, dutikam jata iyashnum amujatin shiig kuashat ashí iyashnum amuauwai.   <span class="verse" id="V8">8&#160;</span>Imatika amuamu asa atsanmainchau dekapeak, tsuwat ijumja apetainum jeganta yukunum pujusui. Nuwi pujusa jakachin juki duwi bechmamajakui.   <span class="verse" id="V9">9&#160;</span>Imani pujutai niina nuwe chichajak.  </div><div class='p'>“Apajuí nemagkum shiig pujakmesh pegkejak jukichume. Nuadui Apajuí antug wekaetsuk pegkegchau chichagkam, jaka ajapnata”, tau.   </div><div class='p'> <span class="verse" id="V10">10&#160;</span>Tusa tama Job ayaak:  </div><div class='p'>“¡Duwajuh, nuwa anentainkachujai betek chichakaipa! Apajuí waji pegkeg aidaun kuashat amaakui juwag dutiksaik, nii pegkegchaun amaakuishkam jumainaitji”, tiuwai. Tuja imanik waitiakush makichkish pegkegchaunak takamsachui, nuigtush pegkegchaunakesh Apajuínak chichagkachui.   </div><div class='s'>Jopa kumpaji aidau niina ijagsatasag jegajuawagbau </div> <div class='p'> <span class="verse" id="V11">11&#160;</span>Jopa kumpajig kampatum aajakui: Temágnumia aents Elifaz, Súah nugkanmaya Bildad, Naamat nugkanmaya Sofar aatus aajakui. Nunú aidau Job jak shiig senchi waitiawai tabaun antukag, ijagsami anentai ichichtaku tusag shimutkajui.   </div><div class='p'> <span class="verse" id="V12">12&#160;</span>Nunik shima shimakua jegattak wesag diikma, Job ashí jaka yaunchuk aajakbaunak yapajina pujaun wainkag senchi jiika buutiajui. Nuninak wake besemag dekapenak jáanchjin japiki ichigkajui, dutikainak nugka yukukuntun atsaaki jukiag yaki nagkimawag dita buukeenishkam ukatmamkajui.   <span class="verse" id="V13">13&#160;</span>Nunikag Job pujamunum jegantag pujusajui. Nunik siete tsawan, kashishkam imanisag siete kashi makichkish chichatsuk batsatu, wagki Jopak najaimak shiig senchi waitiau asamtai.   </div><ul class='tnav'>
<li><a href='index.htm'>Job</a></li>
<li><a href='JOB01.htm'>&lt;</a></li>
<li><a href='JOB.htm'>2</a></li>
<li><a href='JOB03.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
