<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Mateo 22</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/MAT22.htm" />
</head>
<body>
<ul class='tnav'>
<li><a href='index.htm'>Mateo</a></li>
<li><a href='MAT21.htm'>&lt;</a></li>
<li><a href='MAT.htm'>22</a></li>
<li><a href='MAT23.htm'>&gt;</a></li>
</ul>
<div class="main">
 
<div class='chapterlabel' id="V0"> 22</div><div class='s'>Nuwenku fiestamamu pachisa Jesús augmattsamu </div> <div class='r'>(Lc. 14.15-24)  </div><div class='p'> <span class="verse" id="V1">1&#160;</span>Jesús ditan aujuinak ataktú nagkama augmatbaun pachis tau:   <span class="verse" id="V2">2&#160;</span>“Apajuí inama duka makichik rey uchijí nuwenatin asamtai yutai shiig pegkejan umigkauwa nujai betekmamtinai.   <span class="verse" id="V3">3&#160;</span>Dutika ishiakui inake aidaun, ipaamu aina nuna ujaktinme tusa, tujash ditak nui minitnak dakitjajui.   <span class="verse" id="V4">4&#160;</span>Nunikagmatai ataktú tikich inake aidaun ishimak: ‘Ipak aidau ujaktajum, yumainuk uminkae, mina toro aidaujun, kuntin uduekbau aidaunashkam maatajum tijai; ashí uminkae, nuwenbaunum minitnume, timae titajum’ tusa.   <span class="verse" id="V5">5&#160;</span>Tujash ipaamu aidauk antugkachajui. Nunikag makichik ajajin wegai, tikich wajiijin sujak weuwai,   <span class="verse" id="V6">6&#160;</span>nuniai tikich aina duka, apú inake ishiakbau aina nuna achikag, wai waitkainakuag maawajui.   <span class="verse" id="V7">7&#160;</span>Dutikamun rey antuk kajeká suntaji aidaun ishitkauwai, dutikam wejiag aents magkagtuau aina nuna kajegká, ashí yaaktajinash apejuk ukugkiajui.   <span class="verse" id="V8">8&#160;</span>Nuna dutika inake aidaun chichajak: ‘Nuwenbaunum yuwatnuk uminkae, tujash ipamu aidauk minimainchau ainawai.   <span class="verse" id="V9">9&#160;</span>Wetajum yaaktanum jinta aina nui, nunikjum ashí aents atum wainbauk ipaatajum nuwenbaunum kaunatnume’, tiuwai.   <span class="verse" id="V10">10&#160;</span>Tiajam inak aidaushkam jintanum shiyakag, ashí aents dita wainbaunak ipaawajui pegkeg aidaun, pegkegchau aidaujai. Imatikamu asa jeganmag aentsuk piyakui.   </div><div class='p'> <span class="verse" id="V11">11&#160;</span>“Nunikmatai rey wayau, ipak aidaun diistatus. Nunikmá makichik aents nuwenbaunum weaku nugkutain nugkuagchaun wainkau,   <span class="verse" id="V12">12&#160;</span>nunik: ‘Kumpajuh, ¿wajuk amesh juish wayaume jaanch nuwenbaunum nugkutai nugkutskesh?’ Tamash nigka chichaachu.   <span class="verse" id="V13">13&#160;</span>Nunitai rey ni inake aidaun chichajak: ‘Juka dawenum jigkagjum, uwejinish jigkagjum agaa suwea awi jiiktajum, nui pujus buutak nainak takegtú pujutí’, tiuwai.   <span class="verse" id="V14">14&#160;</span>Wagki untsukbau aidauk kuashtai, tujash etejamu aidauk ujumke”.   </div><div class='s'>Kuichik akikmamu pachisa tibau </div> <div class='r'>(Mr. 12.13-17; Lc. 20.20-26)  </div><div class='p'> <span class="verse" id="V15">15&#160;</span>Timatai fariseo aidau jiinjag chichaman umikaju, Jesús wajintig nunikmatai tsanumjugmi tusag.   <span class="verse" id="V16">16&#160;</span>Nunikag ishiakajui ditá aentsji aina nuiyan ujumak, Herodesan aentsji aina nujai, Jesusan iniastinme tusag, dutikawajam:  </div><div class='p'>—Maestroh, dekainaji amek dekaskea duke tame duka, Apajuí jinti dekaskea duke jintinkagtam dushakam, aents tuina dukesh uyumatsme wagki dita shiig awajkatasam tachau asam.   <span class="verse" id="V17">17&#160;</span>Nuniau asamin tajame: ¿Amesh wajinpa, Cesarash kuichkish akimainkaih atsa akimainchaukaih?, tuidau.   </div><div class='p'> <span class="verse" id="V18">18&#160;</span>Tiagtai Jesús dita pegkegchau anentaiyai tabaun dekaju asa:  </div><div class='p'>—¡Tsanumin aidauwah! ¿Wagka pegkegchaunum dekapjustasagmesh wakejutagme?   <span class="verse" id="V19">19&#160;</span>Iwaintugkakjua kuichik akikmajum nunú, tau. Tama makichik denario ejentuntaju.   </div><div class='p'> <span class="verse" id="V20">20&#160;</span>Dutikam ditan iniak:  </div><div class='p'>—¿Yana niimegaita jusha, tuja yana daajiyaita ju agagbauwa jusha?, tau.   </div><div class='p'> <span class="verse" id="V21">21&#160;</span>Tama dita aiinak:  </div><div class='p'>—Cesardauwai,<a href="#FN1" class="notemark">*<span class="popup">“César”, tawa nunak Roma apujiya nuna tujakajui, tujash duka aentsú dajichui, duka makichik título Roma apuji taku tujakbauwai.</span></a> tuidau.  </div><div class='p'>Tiagtai Jesús ayaak:  </div><div class='p'>—Cesardauwa duka, César susatajum; Apajuinua duka, Apajuí susatajum, tiuwai.   </div><div class='p'> <span class="verse" id="V22">22&#160;</span>Nuna antukag anentai jegagchaju, nunikag ukuinak weajui.   </div><div class='s'>Jakau nantagtin pachisa iniimsamu </div> <div class='r'>(Mr. 12.18-27; Lc. 20.27-40)  </div><div class='p'> <span class="verse" id="V23">23&#160;</span>Nunú tsawantaik saduceo aidaushkam Jesusan wejiaju, ditak jakau aidauk nantagchatnai tinu asag, nunikag iniinak:   </div><div class='p'> <span class="verse" id="V24">24&#160;</span>—Maestroh, Moisés chichaak: “Aents nuwan juki uchin akiitsuk jakamtaig, ni yachintin nuwan juki uchin akiimainai, dutika yachí uchijiya nunin emamainai”, tiuwai.   <span class="verse" id="V25">25&#160;</span>Nuniamunum, jutii ainag juiya siete yachigbau aayi. Nuanuiya nagkamchak nuwenauwa duka uchin akiitsuk jakauwai, nuniak nuwanak yachin ukugkiuwai.   <span class="verse" id="V26">26&#160;</span>Nunikmatai jimaja ju jukishkam nunisag jakauwai, nunisag kampatuma dushakam jakauwai, nuni nuninakua siete aajakajua duka ashí jinawajui.   <span class="verse" id="V27">27&#160;</span>Nu ashí jinawagmatai pujus nuwashkam jakauwai.   <span class="verse" id="V28">28&#160;</span>Nuna nunikajua duish, atak nantamunmash, ¿Siete yachi aajakajua nu ashí nunak nuwatkajua duish, yana nuweg atinaita? tuidau.   </div><div class='p'> <span class="verse" id="V29">29&#160;</span>Tama Jesús ayaak:  </div><div class='p'>—Atumek Agagbau aina duka, nuigtú Apajuí senchijiya dushakam dekachu asajum dewakugme.   <span class="verse" id="V30">30&#160;</span>Atak nantamu atina duik nuwenbauk atsutnai, ángel nayaimpinum batsata nuninuk agtinai.   <span class="verse" id="V31">31&#160;</span>Tujash ¿jakau nantajagtinun pachis Apajuí tibau agagbauwa duka ausachuk ainajum, nuanuig:   </div><div class='p'> <span class="verse" id="V32">32&#160;</span>“ ‘Witjai Abraham, Isaac, Jacob aina nuna Apajuijinuk’ tawa duka? Apajuik jakau aidaun Apajuijichui, iwaaku aina nuna Apajuijiyai”, tiuwai.   </div><div class='p'> <span class="verse" id="V33">33&#160;</span>Aents aidau nuna antukag, Jesús jintinkagtamun anentai jegagchaju.   </div><div class='s'>Chicham umiktin dekas imana nu </div> <div class='r'>(Mr. 12.28-34)  </div><div class='p'> <span class="verse" id="V34">34&#160;</span>Jesús saduceo aidaun itatmitkakbaun fariseo aidau antukag, ijunjaju;   <span class="verse" id="V35">35&#160;</span>nunikbaunum dita aina nuiya makichik maestro chicham umiktinun jintinkagtin, pegkegchau anentaiyai iniak:   </div><div class='p'> <span class="verse" id="V36">36&#160;</span>—Maestroh, ¿chicham umimain dekas imana dusha tuwaita?, tau.   </div><div class='p'> <span class="verse" id="V37">37&#160;</span>Tama Jesús ayaak:  </div><div class='p'>—Amina Apujum Apajuiya nu, ashí amina anentaimjai, ashí amina wakanmijai, ashí amina anentaimtagmijai aneeta, tawai.   <span class="verse" id="V38">38&#160;</span>Juuwai dekas imanuk, nuigtú chicham dekatkau umimaina duka.   <span class="verse" id="V39">39&#160;</span>Tuja tikichia duka jujai betekmamtinai, duka: “Tikich aidaush amek anenmamsam aneeta”, tawai.   <span class="verse" id="V40">40&#160;</span>Ju jimag chicham umiktina juig ashí chicham umiktin aidau nuigtú profeta aidau tibauwa dushakam ainawai, tiuwai.   </div><div class='s'>Cristush yana uchijigkita tibau </div> <div class='r'>(Mr. 12.35-37; Lc. 20.41-44)  </div><div class='p'> <span class="verse" id="V41">41&#160;</span>Fariseo aidau ijunjamutak batsataig, Jesús iniak:   </div><div class='p'> <span class="verse" id="V42">42&#160;</span>—¿Atumesh Cristush wajuk anentaimtagme? ¿Yana uchijiyai tajume?, tau.  </div><div class='p'>Tuinam dita aiinak:  </div><div class='p'>—Davita uchijiyai, tuidau.   </div><div class='p'> <span class="verse" id="V43">43&#160;</span>Tiagtai:  </div><div class='p'>—Nuniaish, ¿wajuk asamtaiya Davitash Wakan ichachiamash Apú tiuwaita?   <span class="verse" id="V44">44&#160;</span>Tau asa:  </div><div class='q'>“Apu mina Apujun chichajak: Ekeemsata mina untsujui,  </div><div class='q'>nunikamin wi amina shiwajum aidaunak ashí idaitustajame”, tiuwai.   </div><div class='p'> <span class="verse" id="V45">45&#160;</span>—David, Apu tawa nuniaish, ¿wajuk asaya Davita uchijish amainaita?, tau.   </div><div class='p'> <span class="verse" id="V46">46&#160;</span>Tutai makichkish aimainchau dekapedau asag, nui nagkamsag makichkish iniaschajui.   </div><ul class='tnav'>
<li><a href='index.htm'>Mateo</a></li>
<li><a href='MAT21.htm'>&lt;</a></li>
<li><a href='MAT.htm'>22</a></li>
<li><a href='MAT23.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V21">22:21</a>
<span class="ft">“César”, tawa nunak Roma apujiya nuna tujakajui, tujash duka aentsú dajichui, duka makichik título Roma apuji taku tujakbauwai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
