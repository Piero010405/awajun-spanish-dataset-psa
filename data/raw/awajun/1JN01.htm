<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 1 Juan 1</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/1JN01.htm" />
</head>
<body>
<ul class='tnav'>
<li><a href='index.htm'>1 Juan</a></li>
<li><a href='2PE03.htm'>&lt;</a></li>
<li><a href='1JN.htm'>1</a></li>
<li><a href='1JN02.htm'>&gt;</a></li>
</ul>
<div class="main">
 <div class='mt'>Juan nagkamchaku carta agagbau   
</div><div class='chapterlabel' id="V0"> 1</div><div class='s'>Chicham pujutan sukagtin </div> <div class='p'> <span class="verse" id="V1">1&#160;</span>Cristo chicham pujutan sukagtin yama nagkamtin aajakua nunú chichaamu antugkauwaitji, ni iwainaja takaamush iina jiin wainkauwaitji nuigtú ii uwejinish achikaish dekapsau ainaji.   <span class="verse" id="V2">2&#160;</span>Nunú pujutan sukagtin aentsmaga akiina wantinkauwai nunikmatai wainkau aidauti juwai pujut tuke atinun sukagtina duka tusa etsegtuinaji, nigka yaunchkek niina Apají Apajuijai pujujakua nunú wantintugmakui,   <span class="verse" id="V3">3&#160;</span>jutii wainkau aidauti nuigtush antuku aidauti etsejuinaji atumesh jutiijai ijutkau atajum tau asaja; wagki jutiik iina Apajijai ijutkaji nuigtú niina Uchijí Jesucristujaishkam.   <span class="verse" id="V4">4&#160;</span>Jujú aidaunak atumesh jutiijai betek shiig aneasminjum tusan agatjime.   </div><div class='s'>Apajuik tsaaptinai </div> <div class='p'> <span class="verse" id="V5">5&#160;</span>Jujuwai chicham Jesucristo jintiamu antukuitag duka, nunú etsejuinaji, Apajuik shiig tsaaptinai iman asamtai niinig makichkish suwek atsuwai.   <span class="verse" id="V6">6&#160;</span>Jutii niijai ijutkau pujajai tayatku pegkegchau takata duke wekaetakuik, waitjaji, nuigtush dekaskea duke takaachu asa,   <span class="verse" id="V7">7&#160;</span>tujash jutiish ni tsaaptinnum puja nunisaik pujakuik, niijai betek tikich aidaujaish shiig anendaisa pempeentunisaik ijutkau amainaitji, nuniajin Apajuí niina Uchijí Jesucristo numpega nujai ashí iina tudaujinash nijatjamag esakatjamui.   </div><div class='p'> <span class="verse" id="V8">8&#160;</span>Tujash minak tudauk atsugtawai tumamkuik, jutiik tsanuumaku tumamji, dekaskea nu tumamchau asa.   <span class="verse" id="V9">9&#160;</span>Nu tu wekaetsuk jutii tudauji etsegtumajinig, iina tudaujinash tsagkugtamag nuigtú ashí pegkegchau aidaunash esaktugmagtatui, nigka betek umina ibau asa nuigtush pegkegnak takauwa dui,   <span class="verse" id="V10">10&#160;</span>tuja wika tudaunak takachuitjai tumamkuik Apajuik waita nunin emaji, niina chichame aatus tujamtsaig tau asa.   </div><ul class='tnav'>
<li><a href='index.htm'>1 Juan</a></li>
<li><a href='2PE03.htm'>&lt;</a></li>
<li><a href='1JN.htm'>1</a></li>
<li><a href='1JN02.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
