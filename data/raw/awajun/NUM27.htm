<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Números 27</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/NUM27.htm" />
</head>
<body>
<ul class='tnav'>
<li><a href='index.htm'>Números</a></li>
<li><a href='NUM24.htm'>&lt;</a></li>
<li><a href='NUM.htm'>27</a></li>
<li><a href='DEU01.htm'>&gt;</a></li>
</ul>
<div class="main">
 
<div class='chapterlabel' id="V0"> 27</div><div class='s'>Josué Israel aents aidaun apuji atin adaikamu </div> <div class='r'>(Dt. 31.1-8)  </div><div class='p'> <span class="verse" id="V12">12&#160;</span>Nunik kuashat tsawan nagkaemakiu ai, Tuke Pujuu Moisésan chichajak:  </div><div class='p'>“Juju muja Abarim tutaya juwi wakata, nunikam Israel aents aidaun wi nugka susatjai tusa anagkuawaitag nunú diista.   <span class="verse" id="V13">13&#160;</span>Nunú nugka wainkam, duwi amina yatsum Aarón jakauwa nunismek, ameshkam jakattame.   <span class="verse" id="V14">14&#160;</span>Atumek yumi umumain atsutai, Israel aents aidau chichamjuinakui, wi nunú dutikatajum tusan uwejush Sin tutainum tiuwaitjim nunú umikchauwaitjume. Nuwi Israel aents aidau yumi sumainakui, atum ditá emtin mina eme anenjuschauwaitjume”, tiuwai. Tuja nunak uwejush Sin tutainum yaakat Cades awa nuwi yumi pukuni jiinu Meribá tutaya nuna pachis tawai.   </div><div class='p'> <span class="verse" id="V15">15&#160;</span>Tusa tama Moisés Tuke Pujuun chichajak:   </div><div class='p'> <span class="verse" id="V16">16&#160;</span>“Ashí aents aina nuna Apajuíji Tuke Pujuuwah, ame amina aentsjum aina nuna apuji atin makichik apu adaikata,   <span class="verse" id="V17">17&#160;</span>nunú yajuak emati, uwig kuitamkachbau wainak yujama nunikainum”, tiuwai.   </div><div class='p'> <span class="verse" id="V18">18&#160;</span>Tusa tutai Tuke Pujuu Moisésan ayaak:  </div><div class='p'>“Josué Nun tutain uchijiya nunuwai wi etegkamu, wajiu, mina umigtau. Nunú untsuka jukim amina uwegmin niina buuken achikta.   <span class="verse" id="V19">19&#160;</span>Dutikam sacerdote Eleazar pujamunum ejegam, nuadui ashí Israel aents aidau wainbaunum apu adaikata.   <span class="verse" id="V20">20&#160;</span>Dutikam nuadui ame takasuitam dutika takastinji ujakta. Dutikamu asamtai, ashí Israel aents aidauk niina chichamen umigkatnume.   <span class="verse" id="V21">21&#160;</span>Untsu Josué nigki sacerdote Eleazarai weti. Nuwi jegamtai Eleazar mina inintsattawai. Tusa ininkui wi Urimnum<a href="#FN1" class="notemark">*<span class="popup">“Urim” tawa duka “dekaskeashit atsa dekaskechuashit tusa dekatasa takatai” aajakui.</span></a> wajuk iwainaktatja nuna Josuén ujaktatui. Dutikamu asa nii Israel aents aidau apuji wajasa Israel aents aidaun yajuak emati”, tiuwai.   </div><div class='p'> <span class="verse" id="V22">22&#160;</span>Tusa tima Moisés Tuke Pujuu timaunak imatiksag umikui. Dutikak Josuén juki sacerdote Eleazar pujamunum ejegauwai, tuja nuigtushkam ashí Israel aents aidau batsatbaunmashkam ejega iwainakui.   <span class="verse" id="V23">23&#160;</span>Nuna dutika Moisés Tuke Pujuu tibaun umiak, Josué buuken achika Apajuín segati apu emauwai.  </div><ul class='tnav'>
<li><a href='index.htm'>Números</a></li>
<li><a href='NUM24.htm'>&lt;</a></li>
<li><a href='NUM.htm'>27</a></li>
<li><a href='DEU01.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V21">27:21</a>
<span class="ft">“Urim” tawa duka “dekaskeashit atsa dekaskechuashit tusa dekatasa takatai” aajakui.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
