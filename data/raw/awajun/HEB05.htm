<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Hebreos 5</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/HEB05.htm" />
</head>
<body>
<ul class='tnav'>
<li><a href='index.htm'>Hebreos</a></li>
<li><a href='HEB04.htm'>&lt;</a></li>
<li><a href='HEB.htm'>5</a></li>
<li><a href='HEB06.htm'>&gt;</a></li>
</ul>
<div class="main">
 
<div class='chapterlabel' id="V0"> 5</div><div class='p'> <span class="verse" id="V1">1&#160;</span>Ashí sumo sacerdote aina duka, aents aina nuiya etegka adaikamu aajakui, Apajuí eemtin ni anentag kuntin itaamun maa aentsun tudaujin segattí tusa.   <span class="verse" id="V2">2&#160;</span>Tujash sumo sacerdotek nigkishkam pegkegchaun takamain asa, aents Apajuí umigtan shiig dekachu asag, wainak pegkegchaunum yujaidaunash wait anentus yaigtí,   <span class="verse" id="V3">3&#160;</span>dutikakush niina tudaujiná tsagkugnagtatus kuntinun maa apeati, dutika dui aents aidau tudaujin tsagkugnagti tusa kuntinun maa apeati tibau aajakui.<a href="#FN1" class="notemark">*<span class="popup">Lv. 9.7.</span></a>   <span class="verse" id="V4">4&#160;</span>Jujú takat ajantusa diimaina junak makichik aentskesh nigki nagkamig takamaitsui. Junak Apajuí Aarogkan<a href="#FN2" class="notemark">†<span class="popup">Ex. 28.1.</span></a> etegkauwa dutiksag etegkamu aina nu takamain ainawai.   </div><div class='p'> <span class="verse" id="V5">5&#160;</span>Nunisag Cristushkam nigki wi sumo sacerdote atajai tusag naamkachui. Nunak Apajuí eme anentai awajsauwai, dutikak nigki:  </div><div class='q'>“Amek mina Uchijuitme, wi yamai aentsnum akiinati tima akiinau asam”,<a href="#FN3" class="notemark">‡<span class="popup">Sal. 2.7.</span></a> tiuwai.   </div><div class='p'> <span class="verse" id="V6">6&#160;</span>Nuigtushkam tikich agagbaunmashkam tawai:  </div><div class='q'>“Ametme sacerdote dekas tuke atinmek, Melquisedec<a href="#FN4" class="notemark">§<span class="popup">Sal. 110.4.</span></a> aajakua nujai betek”.   </div><div class='p'> <span class="verse" id="V7">7&#160;</span>Cristo ju nugka jui pujusua nuaduik, shiig senchi untsumak buutak negá negajai Apajuin segauwai. Ni jamaina nunak Apajuí senchigtina ibau asa agkanmitkajuati tusa. Nunitai Apajuik ni umigbau asa ayatak antugkauwai.   <span class="verse" id="V8">8&#160;</span>Cristuk Apajuí Uchijiyaitak, waitiamunum Apajuí wakegamu umigtanak unuimajui.   <span class="verse" id="V9">9&#160;</span>Ni juna imatikas betek umikú asa, uwemat tuke atina nuna sukagtin wajasui ashí niina umijuina nuna.   <span class="verse" id="V10">10&#160;</span>Tuja Apajuí niinak sumo sacerdote atí tusa adaikauwai, Melquisedec aajakua nujai betek.   </div><div class='s'>Cristo nemajut idaisaijum tusa ujaniamu </div> <div class='p'> <span class="verse" id="V11">11&#160;</span>Jujú pachisa tumainuk kuashat ajutjamji, tujash juní tawai tusaik shiig tumaitsui, atumek wamak antumainchau asagmin.   <span class="verse" id="V12">12&#160;</span>Atumek Cristo nemagkajum dukap tsawan pujau asajum, jintinkagtin amainaitkujum, ataktú awagkijum Apajuinun shiig jintias dekas yupichuchin jintinjamatnume tusa atsumagme. Nuniau asajum uchi yamá akiintsau yutai katsugman yumainchau asa, muntsunak muntsuwama nunin ainagme.   <span class="verse" id="V13">13&#160;</span>Ashí uchi muntsun muntsuaku aina duka, chicham pegkeg aidaunak jintiag chichaakuk amaitsui, wagki uchi asa.   <span class="verse" id="V14">14&#160;</span>Tujash pegkeg takaamua nuna, pegkegchau takaamua nujai akanag dekatan unuimatjau aina nuuwai, muun yutai katsugman yuwina numamtin aidauk.   </div><ul class='tnav'>
<li><a href='index.htm'>Hebreos</a></li>
<li><a href='HEB04.htm'>&lt;</a></li>
<li><a href='HEB.htm'>5</a></li>
<li><a href='HEB06.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V3">5:3</a>
<span class="ft">Lv. 9.7.</span></p>
<p class="f" id="FN2"><span class="notemark">†</span><a class="notebackref" href="#V4">5:4</a>
<span class="ft">Ex. 28.1.</span></p>
<p class="f" id="FN3"><span class="notemark">‡</span><a class="notebackref" href="#V5">5:5</a>
<span class="ft">Sal. 2.7.</span></p>
<p class="f" id="FN4"><span class="notemark">§</span><a class="notebackref" href="#V6">5:6</a>
<span class="ft">Sal. 110.4.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
