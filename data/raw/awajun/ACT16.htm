<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Takasbau 16</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ACT16.htm" />
</head>
<body>
<ul class='tnav'>
<li><a href='index.htm'>Takasbau</a></li>
<li><a href='ACT15.htm'>&lt;</a></li>
<li><a href='ACT.htm'>16</a></li>
<li><a href='ACT17.htm'>&gt;</a></li>
</ul>
<div class="main">
 
<div class='chapterlabel' id="V0"> 16</div><div class='s'>Timoteo Pablon Silasjai uyuntsamu </div> <div class='p'> <span class="verse" id="V1">1&#160;</span>Pablo Derbe jegaa nagkaemaki Listra jegauwai. Nui makichik Jesusa nemajin Timoteo daagtinun wainkauwai, dukujig judío nuwa Jesusa nemajin, tujash apají griego.   <span class="verse" id="V2">2&#160;</span>Yatsut listranmaya, Iconionmaya aidaushkam Timoteo pachisag pegkejan chichajuidau.   <span class="verse" id="V3">3&#160;</span>Tuidau asagmatai Pablo uyuntusti tau asa, pakagtajum tima pakajiajui, judío nui batsamin aidau pegkegchaun anentaimtinum tau asa, apají griegon ashí dekaidau asagmatai.   <span class="verse" id="V4">4&#160;</span>Nunikag ashí yaaktanum nagkaemainak, Jesusa nemajin aidaun, apóstol aidau nuigtú anciano aidau Jerusalén batsata nujai chichaman umikag agagbauwa nuna pachisag ujaidau.   <span class="verse" id="V5">5&#160;</span>Nuniau asamtai iglesia aidaush dekaskeapi tabaujiya nuig ichichmamaidau, nuninak kashí kashinig kawedau.   </div><div class='s'>Pablo kajanum macedonianmaya aents wainkamu </div> <div class='p'> <span class="verse" id="V6">6&#160;</span>Wakaní Pegkejiya nunú Asia nugkanmag chichamak etsegkaipa tabau asag, Frigia nugkanum nuigtú Galaciaya aatú nagkaemakiajui;   <span class="verse" id="V7">7&#160;</span>nunikag Misia nugkanum jegawag, Bitinia nugkanum wegagtatus anentaimaidau; tujash Jesusa Wakaní wetinme tichauwai.   <span class="verse" id="V8">8&#160;</span>Nunikag Misianak tutupit nagkaikiag Troas jegawajui.   <span class="verse" id="V9">9&#160;</span>Nuanui Pablon Macedonianmaya aents kajanum paan wantintuk chichajak: “Macedonia katigkam jutiish yaijatkata”, taun wainkauwai.   <span class="verse" id="V10">10&#160;</span>Pablo nuna wainkamtai, dekas Macedonia wegagmi tusa umintsabiaji, junak Apajuiyap yamajam chichaman awi etsegkati tujamu asa jutikawa tusaja.   </div><div class='s'>Pablo Silasjai Filipos jegaamu </div> <div class='p'> <span class="verse" id="V11">11&#160;</span>Nunikaja Troas egkemjá tutupnik wega weakua ajuntai Samotracia jegaa, kashinia dui Neápolis jegabiaji.   <span class="verse" id="V12">12&#160;</span>Nui pujusá Filipos weamiaji, romanmaya batsamtaiji dekas yaakat iman Macedonia nugkeen awa nuanui, nunika nu yaaktanum machik tsawan pujusbaiji.   <span class="verse" id="V13">13&#160;</span>Nuniamunum tsawan ayamtai tsawagmatai, yaakat jiinki namaká uwet jegawabiaji, judío aidau Apajuí aujtaijig awints awatai tau asaja; nui pekaamsa nuwa aidau ijunjau chicham ujabiaji.   <span class="verse" id="V14">14&#160;</span>Nu aina nuiya nuwa Lidia daagtin, yaakat tiatiranmaya jaanch kapantu nentetkau sujin, Apajuinash emematin ekeemas antú ekeemayi; nunittaman Apu Apajuí anentain antinkabi Pablo etsegbaunash shiig antukti, tusa.   <span class="verse" id="V15">15&#160;</span>Nunik ashí niina patayijai yamimakag:  </div><div class='p'>—Atumesh, minash Apu Jesusan dekas umigmain waitkugmek, mina jegajui taajum kanagtajum tusa segapakui, weamiaji nui pujustasa.   </div><div class='s'>Pablo Silasjai cárcel egkeamu </div> <div class='p'> <span class="verse" id="V16">16&#160;</span>Nunika, Apajuí aujtainum wegajin, nuwa muntsujut inak wakan dekamin ajamu igkumpaktatus jiintugmakmayi. Nunú dekaamtai apuji aidauk kuashat kuichkin juidau.   <span class="verse" id="V17">17&#160;</span>Nunú, jutiin Pablojai wegajin pataetugmak minis senchi untsumak:  </div><div class='p'>—¡Ju aents aina juka Apajuí ashí nagkaekagtasu muunta nuna inake ainawai, nunin asag nuiya uwemta nuna pachis jintinjamatatus minitjamainawai! wajau.   </div><div class='p'> <span class="verse" id="V18">18&#160;</span>Nunak kuashat tsawantai imatú wekaegu, nunitai Pablo kajejuk ayampatua wakanin chichajak: Jesucristo daajin tajame, aanú nuwauch jiinkim ukuktá.  </div><div class='p'>Tamawaik wakanchakam jiinki ukukiuwai.   </div><div class='p'> <span class="verse" id="V19">19&#160;</span>Tujash nuna apuji aidau ni dekamamtai kuichik jutaijin nunimainchau wajasmatai, Pablon Silasjai achiká jukiag, plazanum apu aidau eemtin ejegawaju.   <span class="verse" id="V20">20&#160;</span>Dutika juez aidaun chichajuinak:  </div><div class='p'>—Jujú aents aina juka judío ainawai, nuninaitak iina yaaktajin taawag dapamkagtuinawai,   <span class="verse" id="V21">21&#160;</span>nuninak ditá pujutin ii romanmaya aidautik machikish dutikmaitsug nuna jintinawai, tuidau.   </div><div class='p'> <span class="verse" id="V22">22&#160;</span>Nuna tiagtai aents aidau Pablon Silasjai pampantug wajatkiagmatai, juez aidau, jaanchjin awitug, numí suwimatajum, tusa inamjau.   <span class="verse" id="V23">23&#160;</span>Timatai senchi suwimawag cárcel egkeawaju, dutikawag achikbau kuitamin aidaun:  </div><div class='p'>—Shiig kuitamkatajum, tiajui.   <span class="verse" id="V24">24&#160;</span>Nunú tiajam, achikbau kuitamnushkam juki, carcela initken calabozo egkeawajui, dutikawag naween cepo<a href="#FN1" class="notemark">*<span class="popup">“Cepo” tawa nunak, achikbau cárcel pujau jiinki tusag tapna jimag mai yantamen agtuamunum dawenum apatuk chanua ukujakú ainawai.</span></a> apujtusag shiig emetug ukukiajui.   </div><div class='p'> <span class="verse" id="V25">25&#160;</span>Tujash aehaet wajasú ai, Pablo Silasjai Apajuin aujuinak, kantamtan kantam wajagtai, tikich achigbau aidauskam antú batsatu.   <span class="verse" id="V26">26&#160;</span>Nuniai pachiachbau shiig senchi uujak, cárcel jegamku ajigbau aidaun senchi umuchiau, nuniaig waamak ashí waiti aidaushkam ujanjau; nunitai ashí achigbau aidau cadenayai jigkakbauk tsujinag kakekajui.   <span class="verse" id="V27">27&#160;</span>Imaniai achikbau kuitamin shintaak diistakamá, carcela waitiji aidauk ujanag atatman wainkau, nunik espadajin ukuini juki maamata tau, achigbau aidauk tupikakiajeapi tusa.   <span class="verse" id="V28">28&#160;</span>Nunitai Pablo senchi untsuká:  </div><div class='p'>—Maamawaipa, jutiik ashí betek batsatji, tiuwai.   </div><div class='p'> <span class="verse" id="V29">29&#160;</span>Tutai achikbau kuitamnushkam jii ekemakjum sujustajum tusa segabiu, nunik ishamak kujaukmaikia tupikaki Pablo Silasjai wajamunum jegantá tikishmatjau.   <span class="verse" id="V30">30&#160;</span>Dutika agaa jiikí:  </div><div class='p'>—Muun aidauh, ¿wajina wisha dutikmainaitja uwemjatasanush? tusa iniau.   </div><div class='p'> <span class="verse" id="V31">31&#160;</span>Tuinam dita aiinak:  </div><div class='p'>—Apu Jesucristo dekaskeapi tita, nuniakum ame, nuigtú amina pataim aidaujai uwemjattame, tiajui.   </div><div class='p'> <span class="verse" id="V32">32&#160;</span>Tusa Apu Apajuí chichamen niina ujaak, ashí niina jeen batsata nunash ujakui.   <span class="verse" id="V33">33&#160;</span>Nunú hora kashia duik juki, achikbaun kuitamnushkam ipujamu aidaun nijatkau; dutikam nuadui yamimakaju ni, nuigtú ashí patayí aidaushkam.   <span class="verse" id="V34">34&#160;</span>Nunik niina jeen juki yutain ajamsau, nunikag ashí niina jeen batsata duka shiig aneasaju, Apajuin dekaskeapi tiaju asag.   </div><div class='p'> <span class="verse" id="V35">35&#160;</span>Kashikmas juez aidau achijatin aidaun, achikbau kuitamnun awetiaju: Anú aents aidauk jiiktajum, timae titajum tusa.   <span class="verse" id="V36">36&#160;</span>Tima achikbaun kuitamin Pablon chichajak:  </div><div class='p'>—Juez aidau akupkati tujutiaje; nunin asamtai shiig aneasjum wetajum, tau.   </div><div class='p'> <span class="verse" id="V37">37&#160;</span>Tujash Pablo achijatin aidaun chichajak:  </div><div class='p'>—Jutiik romanmaya aents ainajinig shiig chichaman dekagtamtsuk tuwakbaunum asutamawag cárcel egkepawagmae; dutijabau ainayatkush, ¿wagka yamaish uukash jigmakta tuinawa? Duka nunimaitsui, dita taawag jigmaktinme, tuidau.   </div><div class='p'> <span class="verse" id="V38">38&#160;</span>Achijatin aidau juez aidaun timae tusa ujainam, antukag senchi ishamkaju, romanmaya aents ainaji tuidau asagmatai.   <span class="verse" id="V39">39&#160;</span>Nunikag Pablon, Silasjai wejiaju, tsagkugtugtajum, tita tusag. Dutikawag jiikiag:  </div><div class='p'>—Juig pujutsuk wetajum, tusag awemaju.   <span class="verse" id="V40">40&#160;</span>Carcelnumia jiinkiag Pablo Silasjai Lidia jeen weaju, nunikag nui yatsut aidaun wainkag anentain ichichtujag ukuinak shiyakajui.   </div><ul class='tnav'>
<li><a href='index.htm'>Takasbau</a></li>
<li><a href='ACT15.htm'>&lt;</a></li>
<li><a href='ACT.htm'>16</a></li>
<li><a href='ACT17.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V24">16:24</a>
<span class="ft">“Cepo” tawa nunak, achikbau cárcel pujau jiinki tusag tapna jimag mai yantamen agtuamunum dawenum apatuk chanua ukujakú ainawai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
