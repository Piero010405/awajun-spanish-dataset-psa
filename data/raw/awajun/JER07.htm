<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Jeremías 7</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JER07.htm" />
</head>
<body>
<ul class='tnav'>
<li><a href='index.htm'>Jeremías</a></li>
<li><a href='JER06.htm'>&lt;</a></li>
<li><a href='JER.htm'>7</a></li>
<li><a href='JER09.htm'>&gt;</a></li>
</ul>
<div class="main">
 
<div class='chapterlabel' id="V0"> 7</div><div class='s'>Jega Apajuí emematku ijuntai jegamkamunum Jeremías chichagkagtukbau </div> <div class='q'> <span class="verse" id="V1">1&#160;</span>Tuke Pujuu Jeremíasan chichajak:   </div><div class='p'> <span class="verse" id="V2">2&#160;</span>“Jega Apajuí emematku ijuntainum wetá, nunikam nuwi wajasam juju chicham etsegkum: ‘Judá wegantu aidautijum Apajuí ememattag tusajum juju jeganum utsanin aidautijum, Tuke Pujuu Israel aents aidaun Apajuíji ashí senchigtina nuna chichamega nunú antuktajum:  </div><div class='b'> &#160; </div> <div class='q'>“ ‘Atumi pujutjum, pegkegchau takataijum aidaujai  </div><div class='q'>iwagmamjatajum, nunikagmin kuashat tsawan  </div><div class='q'>juju nugka juwi iwaku batsamsatnume titatjime.   </div><div class='q'> <span class="verse" id="V4">4&#160;</span>Waita jintinkagtin aidau chichagtamainak:  </div><div class='q'>¡Jega Apajuí emematku ijuntaig jujuwai,  </div><div class='q'>tusa ujapainakuish, duka antugkaigpa!   </div><div class='q'> <span class="verse" id="V5">5-7&#160;</span>Atumi pujutjum iwajatajum,  </div><div class='q'>nuniakjum tikich aidaujaish, pegkegnum yainiktajum,  </div><div class='q'>tuja aents tikich nugkanmaya aidau,  </div><div class='q'>bitaik aidau, waje aidau, shiig akikchatnaitkujum  </div><div class='q'>inaku waitkajum nunú idaisatajum.  </div><div class='q'>Nuniakjum aents takamsachu aig,  </div><div class='q'>maajum dushakam idaisajum,  </div><div class='q'>nuigtush wainka apajuímtai aidau emematkujum,  </div><div class='q'>atumek pegkegchau wegajum nunú ashí idaisagminig,  </div><div class='q'>juju nugka juna  </div><div class='q'>atumi apachjum aidaun susauwaitag nuwi  </div><div class='q'>kuashat tsawan iwaku batsamsatnume titatjime.   </div><div class='b'> &#160; </div> <div class='p'> <span class="verse" id="V8">8&#160;</span>“ ‘¡Tujash atumek wait chicham, atumnash pegkegnumkesh yaimpakchatna nunú ima dekas antugjume!   <span class="verse" id="V9">9&#160;</span>Atumek kasamjume, magkagtagme, tikichi nuwejai tsanijinjume, nuninaitkujum tsanumkujum Apajuí anagmagme, tuja wainka apajuímtai aidau Baal tikich aina nujai yaunchkesh wainchau ainayatkujum emematkujum kugkuin incienso apé yujagme.   <span class="verse" id="V10">10&#160;</span>Nunin ainayatkujum juju jega mina emematjaku ijuntaya juwi kaunajum, juju jega juwi pujakuits, uwemtak jumainaitai tajume. Nuadui agá jiinkigmek pegkegchau tsumain wi dakitamu aina nunú takagme.   <span class="verse" id="V11">11&#160;</span>Atumek mina emematjaku ijuntai jegamkamua duka kasa batsamtai emaugme, wika nunak ashí wainkajai. Witjai Tuke Pujuunuk, nunak dekas tajai.   </div><div class='p'> <span class="verse" id="V12">12&#160;</span>“ ‘Israel aents aidauwah, yama nagkamchak mina emematjaku waitai pegkejam aakmakbau Silónum aajakua nuwi wetajum, nunikjum diistajum wisha nunú jeganash atumi tudaujinish itugkauwaitja nunú.   <span class="verse" id="V13">13&#160;</span>Wika atumi pujutjumin pachisan atumnak kuashta chichagkauwaitjime, tujash mina umigtutak dakitjauwaitjume. Nuniau asajum wi tabau antuka umitsuk pegkegchau takata nunú ainjauwaitjume. Witjai Tuke Pujuunuk, nunak dekas tajai.   </div><div class='p'> <span class="verse" id="V14">14&#160;</span>“ ‘Nuadui, juju mina emematjaku ijuntai jegamkamua nuna wi atumin, tuja atumi apachjum aajaku aina nunashkam susauwaitag, nuwi atum kajinmamsajum anentaimjum nunak, wi amasu akunush wi yaunchuk nunú aak Silónum aun tsaikuitag dutiksanuk tsaiktatjai.   <span class="verse" id="V15">15&#160;</span>Dutikakun yaunchuk atumi yatsum Efraín wegantu aidaun jiijan utsagkuitag dutiksanuk atumnashkam utsagtatjime’ tujamui Apajuí”, tiuwai Jeremías.   </div><div class='s'>Israel aents aidau Apajuí umigtan idaisagbau </div> <div class='p'> <span class="verse" id="V16">16&#160;</span>Apajuí chichagtak: “Jeremíasah, yamai nagkamsamek juju aents aina nunú pachismek segatipa, tuja dita anentaimtusmesh buutipa, tuja yaigta tusa segatkumesh waitkagsaipa, tujutkuminish antugkashtatjame.   </div><div class='p'> <span class="verse" id="V17">17&#160;</span>“Judá wegantu aidau nugken tuja Jerusalégnum jinta aina nuwi pegkegchaun takaina duka ¿amek waintsumek?   <span class="verse" id="V18">18&#160;</span>Uchi aidau chigkimin ikaunmainawai, múun aidau jiin ikapainawai, nuwa aidau pagkan inajuinawai dita apajuímtaiji nuwa shigmauch nayaimpinmaya etegkamu tuina nuna emematuinak susatnun. Dutikainak nuigtushkam tikich wainka apajuímtai aina nuna emematuinak, vinon suwina duka mina dushiktuinak aninawai.   <span class="verse" id="V19">19&#160;</span>Tujash dekas minak dushiktuinatsui, ditak pempeentumakiag datsantan dushikmamainak aan yujawai. ¡Witjai apu Tuke Pujuunuk, nunak dekas tajai!   <span class="verse" id="V20">20&#160;</span>Nuadui wi kajekbaujui juju nugka junak aents aidaun, kuntin aidaun, numi aidaun, ajak aidaun, ashí ijinattajai. ¡Wi kajekbaujua duka jiijai betek kakajus kajinchauwai! Nunak dekas uminkatnun tajai.”   </div><div class='p'> <span class="verse" id="V21">21&#160;</span>Tuke Pujuu ashí senchigtin, Israel aents aidaun Apajuíji niina aentsji aidaun chichajak: “Atum wakegakjumek mina eme anenjusjum anentag sujustin aina duka, kuntin maa nuna neje ashí apeatin aidaujai yajuakjum ijuma pujutajum, dutikajum nuna neje yuwajum tagkaijum kantaushmaktajum.   <span class="verse" id="V22">22&#160;</span>Untsu atumi apachjum aidau Egipto nugkanum batsatun jiijuitag nunak wika mina eme anenjusjum anentag sujustajum, nuniakjum kuntin maajum nuna neje ashí apeatajum tusanuk ditanak inagchauwaitjai.   <span class="verse" id="V23">23&#160;</span>Wika ditanak mina umigtuktinme, nuninakui wi ditá Apajuíji atajai, untsu dita mina aentsug atinme tiuwaitjai. Tuja nuigtushkam chicham umiktinun wi susajuitag nuna umiktinme nuninak shiig batsamsatnume tiuwaitjai.   <span class="verse" id="V24">24&#160;</span>Tujash minak umigtukchajui, nuigtush puyatjusagkesh dekaskeap tawa tujutchajui. Nunidau asag, anentainkachu najaneawag dita wakegamun takajaku ainawai. Nunidau asag mina idaituinak nuni senchi pegkegchau wajasajui.   <span class="verse" id="V25">25&#160;</span>Atumi apachjum aidau Egipto nugkanum batsatu jiinjau aina duwi nagkamsan wika yamaikish atumnak profeta mina chichamjun etsejin aidaunak makichkish mijattsuk tuke ishitnaitjime.   <span class="verse" id="V26">26&#160;</span>Imatikamaitkujum atumek minak umigtatsjume. Nuadui mina chichamjuk puyatjusjumkesh diitsuk, atumi apachjum aidaun nagkaesau pegkegchau ainagme.   </div><div class='p'> <span class="verse" id="V27">27&#160;</span>“Jeremíasah, antugtamkashtin ainaigkish, tuja aipakchagtin ainaigkish, juju chicham senchi untsumkam ashí etsegkata.   <span class="verse" id="V28">28&#160;</span>Ame dita chichagkum: ‘Juju aents aina duka Tuke Pujuu dita Apajuíji umigtanak dakituinawai. Nunidau asag Apajuí jintintuatag tamash dakituinawai. Dita dekaskenum chichataijig shiig atsujuinawai’, tita” tujutmayi.   </div><div class='s'>Jerusalégnum pegkegchaun takasagbau </div> <div class='q'> <span class="verse" id="V29">29&#160;</span>¡Jerusalégnumia aidauwah,  </div><div class='q'>intashim esajam aina duka tsupigjum utsagtajum!  </div><div class='q'>¡Dutikajum muja uwegshunum shiyakjum,  </div><div class='q'>nuwi yujasjum wake besemag pujaku kantamtai kantamatajum,  </div><div class='q'>wagki atumnak Apajuí kajegtamak idaitamsau asamtai!   </div><div class='b'> &#160; </div> <div class='p'> <span class="verse" id="V30">30&#160;</span>Apajuí chichaak:  </div><div class='p'>“Judá wegantu aina duka wi dakitamu aidaun, dakumka najanamu pegkegchau tsumain aina nuna mina jegag pegkegma nuwi awayawag mina jegajun pegkegchau etugtiaje.   <span class="verse" id="V31">31&#160;</span>Tuja nuigtushkam, wi dutikata tichamaitak makichkish anentaimtushtaijun, dita uchiji aidaun nawanji aidaujai maawag, apeenak dita apajuímtaijin emematiagtinun Ben-hinom nugka ségaju awa nuwi altar Tófet tutain najanawaje.   <span class="verse" id="V32">32&#160;</span>Tujash nunú Tófet, Ben-hinom tutai aina nuna daajig dukek achagtinai. Nuna daaji yapajinkatnuk tsawan jegattawai. Nunikmatai: ‘Nugka ségaju aents aidau kajeetai’, adaikagtinai. Witjai Tuke Pujuu, nunak dekas tajai. Tuja aents jinawajunak tikich nugka ukumamain atsau asamtai, Tófet tutaya nuwig batsakiagtinai.   <span class="verse" id="V33">33&#160;</span>Dutikamun, nuna ayamjumainuk atsau asamtai chuwag aidau, kuntin aidau yuwa amukagtinai.   <span class="verse" id="V34">34&#160;</span>Tuja Judá wegantu aidaun yaaktaji aidaunum jiistamku kantabau, shiig aneamu, nuwenbaunum shiig aneaku kantabau aajabia nunak ashí emegkagtatjai. Dutikamtai Judá aents aidau nugkega duka bashiak itajak wajas asattawai.”   </div><ul class='tnav'>
<li><a href='index.htm'>Jeremías</a></li>
<li><a href='JER06.htm'>&lt;</a></li>
<li><a href='JER.htm'>7</a></li>
<li><a href='JER09.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
