<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Génesis 44</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/GEN44.htm" />
</head>
<body>
<ul class='tnav'>
<li><a href='index.htm'>Génesis</a></li>
<li><a href='GEN43.htm'>&lt;</a></li>
<li><a href='GEN.htm'>44</a></li>
<li><a href='GEN45.htm'>&gt;</a></li>
</ul>
<div class="main">
 
<div class='chapterlabel' id="V0"> 44</div><div class='s'>José shikika umutaiji </div> <div class='p'> <span class="verse" id="V1">1&#160;</span>Nuna yuwawag, nuadui José niina inake niina wajijin kuitamnun juna aatus inajui:  </div><div class='p'>“Juju aents aidau jukiagtin dita costaljin trigo aimjugta, dutikam maki makichik ditá costaljin awantak kuichik egketuata.   <span class="verse" id="V2">2&#160;</span>Nunú dutikakum mina shikika umutaig plata najanamua nunú jukim, dita yachi ekeu trigon sumak kuichkin akikmakma nujai apatkam niina costaljin awantak egketuata”, tiuwai.  </div><div class='p'>Tusa tima José jenia waji aidaun kuitamnushkam imatiksag umikui.   <span class="verse" id="V3">3&#160;</span>Dutika ashí umigkagmatai, wetajum tusa José tima, kashikmas etsa yama jiinai burrojin yajuak shiyakajui.   <span class="verse" id="V4">4&#160;</span>Nunik yaaktan ukukiag atushat kuwagainatsaig, José niina inaken chichajak:  </div><div class='p'>“Aents shiyakagma nunú pataetuktajum, dutikajum amaigkajum, juju aatsa titajum: ‘¿Wagka atumesh shiig kuitamkamaitkugmesh pegkegchaunmash iikagtagme? ¿Wagka shikika umutai plata najanamush kasamkaugme   <span class="verse" id="V5">5&#160;</span>mina apug duwi uumak dekamnuwe dusha? Juka atumek shiig pegkegchau ankaugme’, tusajum titajum”, tiuwai.   </div><div class='p'> <span class="verse" id="V6">6&#160;</span>Tusa tima Josén inake ditan pataetuk amainag, apu José tibaunak imatiksag tiuwai.   <span class="verse" id="V7">7&#160;</span>Tusa tama dita aimainak:  </div><div class='p'>“¿Wagka amesh ajamesh jutiish tukagtame? ¡Iik makichkish kasamchau ainaji!” tuidau. Nuna tusag:   <span class="verse" id="V8">8&#160;</span>“Iik kasachu asa iina costalji canaágnum jegaa ujaka diikma, kuichik chimpiju wainkaish juki awagtuki itajua sumag aikayatkuish, ¿wagkaik wainkaish iina apuji jeniash, kuichkish, orokesh kasamka jukish ukuktaji?   <span class="verse" id="V9">9&#160;</span>Untsu ame inakem ainag juwiyash yana costaljin egketuk wainkatam duka mantamnati, nunikmatai tikich aidautik apu inake wajasagmi”, tuidau.   </div><div class='p'> <span class="verse" id="V10">10&#160;</span>Tusa tiagtai inak ditan chichajak:  </div><div class='p'>“Ayu, atum tajum duka nunisag uminkati. Tujash yana costaljin egketuk wainkatag duke mina inakjuk atatui. Untsu tikich aidautigmek agkan juwaktatjume”, tiuwai.   </div><div class='p'> <span class="verse" id="V11">11&#160;</span>Tusa timatai maki makichik ditá costaljin nugká apusag jigkakbaun atijag ijumjajui.   <span class="verse" id="V12">12&#160;</span>Dutikawagmatai inak ditá yachi iwainum nagkama diya diyakua dekas ekeunum ejekama Benjamígka costaljin apu shikika umutaiji egketun wainkauwai.   <span class="verse" id="V13">13&#160;</span>Dutika wainkamtai, puyatkag wake besemag dekapeamunum jáanchjin japiki ichigkag<a href="#FN1" class="notemark">*<span class="popup">“Jáanchjin japiki ichiijaku aina” nunak dita wake besemag dekapeamunum dutikajaku ainawai.</span></a> ataktu dita costaljinak burrojin patag yajuakag waketug yaakat jegawajui.   </div><div class='p'> <span class="verse" id="V14">14&#160;</span>Nunik Judá niina yachi aidaujai waketug José niina jeen pujai jegawajui. Nunikag tikishmatjag nijayin nugka antig pujusajui.   <span class="verse" id="V15">15&#160;</span>Nuniagtai José ditan chichajak:  </div><div class='p'>“¿Wagka atumesh anísh yujagme? ¿Atumek dekatsjumek aents witag juninuk anentaimas dekagmamaina duka?” tau.   </div><div class='p'> <span class="verse" id="V16">16&#160;</span>Tusa tutai Judá ayaak:  </div><div class='p'>“¡Ii tumainuk makichkish atsugtamji! ¿Iik takamsachji takuish wajuk ejetajiki? Apajuí iina pegkegchaujinak waitjamkaji. Nuadui ii aidautik ame shikika umutaigmin takaku wainnaka nujai, ashí amina inakem waigkagtatji”, tiuwai.   </div><div class='p'> <span class="verse" id="V17">17&#160;</span>Tusa tama José chichaak:  </div><div class='p'>“¡Atsa duka makichkish nunikchattawai, ima mina shikika umutaijun takaku wainnaka duke mina inataijuk atatui! ¡Untsu tikich aidautigmek shiig aneasjum agkan atumi apa pujamunum shiyaktatjume, makichkish atumin waitkagmamainuk atsawai!” tiuwai.   </div><div class='s'>Judá Benjamígkan ayamjak chichakbau </div> <div class='p'> <span class="verse" id="V18">18&#160;</span>Tuja Judá Josén jegantun chichajak:  </div><div class='p'>“Mina apujuh, wait aneasam kajegtukaipa, wisha makichik chichaman ima amek antamin titajame. Amek dekas faraógkajai betekaitme.   <span class="verse" id="V19">19&#160;</span>Ame jutii inijatkum, atumi apash pujawak, tuja tikich yatsumish atsuak tukagtakmin,   <span class="verse" id="V20">20&#160;</span>ii ayaaku, iina apajig shiig muumpakiu pujugtamji, tuja iina yachi tsakat pujawai iina apaji muumpakiu ai akiinauwa nunú. Tuja nunak iina apajig shiig senchi aneenuwe, wagki nunú nuwanmak jimag akiinau tikich jakamtai, makichik juwaku asamtai, timaiji.   <span class="verse" id="V21">21&#160;</span>Tusa tajin ame chichaakum: ‘Nunú itagtuatajum wainkatjai’ tusam segajatmayume,   <span class="verse" id="V22">22&#160;</span>tusa takumin ii ayaaku: ‘Nunú uchik apajin ukukig minimaitsui, wagki ukuamak apaji jamain asamtai’, timaiji.   <span class="verse" id="V23">23&#160;</span>Tujash ame chichagkagtakum: ‘Nunú yatsum ayasam minachkugminig, makichkish awayashtatjime’, tukagtibiume.   </div><div class='p'> <span class="verse" id="V24">24&#160;</span>“Tusa tukagtiamin iina apaji jegajua juna aatus tujamaji tusa, ashí imatiksaik ujakmaiji.   <span class="verse" id="V25">25&#160;</span>Nunika pujajin iina apaji chichagtamak: ‘Ataktush wejum trigo sumaka utitajum’, tusa tujamaji.   <span class="verse" id="V26">26&#160;</span>Tusa tujamkui ii chichaaku: ‘Apawah, iina yachi ekeuwa nunú jutijai minachkuig iikik wemaitsuji, wagki nii minichmataig, nunú apua duka makichkish jegajuaik waimaitsuji’, timaiji.   </div><div class='p'> <span class="verse" id="V27">27&#160;</span>“Tusa tajin iina apaji chichagtamak: ‘Atumek dekagme mina duwag jimagchik uchin uchigmakua duka;   <span class="verse" id="V28">28&#160;</span>nuwiya tikichia duka ayatak megkaekauwai, nuniku asamtai, yamaikish waintsujai. Wika dekas kuntin ikamia kajenuap yuwawaita tiuwaitjai.   <span class="verse" id="V29">29&#160;</span>Tuja juju niina yachi wijai puja nunú jukijum namputchawame megkaekamtaig duka atumi utugchatji atatui, wi muumpakin pujag nuna wake besemag anentaimkun buu buutkawan jataik’, tujutmayi.   </div><div class='p'> <span class="verse" id="V30">30&#160;</span>“Tusa tujutiu asamtai, juna uchin ukukin wiki jegamtaig, juju ima senchi aneetaiji asamtai,   <span class="verse" id="V31">31&#160;</span>iina apajig uchijin wainkachag jamainai. Nunik jakamtaig ii utugchatji amainai, wagki múuntuch wajasu asa senchi ane anentaimkawa jamain asamtai.   <span class="verse" id="V32">32&#160;</span>Nuadui wi mina apajun chichagkun: ‘Apawah, wi uchinak kuitamkan itatjai, wi juna tiuwaitkun awagkin juwi itashmataig, ashí nunú utugchatak minai juwakti’, tibaijai.   </div><div class='p'> <span class="verse" id="V33">33&#160;</span>“Nuadui apuh wi amina tajame, wait aneasam antugtukta juju uchia nunú amina inakem amaina nuna wi juwaktajai. Nuniai nigka tikich yatsug aidaujai wakitkiti.   <span class="verse" id="V34">34&#160;</span>¿Wagkanuk uchí ukuknush wikish mina apag pujamunmash jegatja? Wi uchí ukuki jega ai, mina apag anentaimak waitiakui diitan dakitajai”, tusa Josén tiuwai.   </div><ul class='tnav'>
<li><a href='index.htm'>Génesis</a></li>
<li><a href='GEN43.htm'>&lt;</a></li>
<li><a href='GEN.htm'>44</a></li>
<li><a href='GEN45.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V13">44:13</a>
<span class="ft">“Jáanchjin japiki ichiijaku aina” nunak dita wake besemag dekapeamunum dutikajaku ainawai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
