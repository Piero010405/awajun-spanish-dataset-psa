<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Iwainakbau 15</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/REV15.htm" />
</head>
<body>
<ul class='tnav'>
<li><a href='index.htm'>Iwainakbau</a></li>
<li><a href='REV14.htm'>&lt;</a></li>
<li><a href='REV.htm'>15</a></li>
<li><a href='REV16.htm'>&gt;</a></li>
</ul>
<div class="main">
 
<div class='chapterlabel' id="V0"> 15</div><div class='s'>Ángel aidau sieteya imajin suwimak sukagtustin aidau </div> <div class='p'> <span class="verse" id="V1">1&#160;</span>Wainkabiajai nayaimpinum tikich shiig anentai jegagmainchau wantinun: siete ángel aidau, inagnamunum jata atinun takuinakuyi. Nujai Apajuí ni kajekbaujinak inagnaktinuyi.   <span class="verse" id="V2">2&#160;</span>Nuigtush wainkabiajai, nayantsa numamtin vidrio saawiya iman jiijai pachimjamu atatman. Nui ijuniagmayi Apajuí arpa susamun takuinaku, bestia niime dakumkamua nunakesh emematchaju aidau, dakumkamunakesh, marcash atsugbau, daaji numerowai agatjashbau aina nunú.   <span class="verse" id="V3">3&#160;</span>Nunú aidau, Moisés Apajuí inake aajakú kantamamua nuna kantabiagmayi nuigtú Uwijá kantamtaijiya nujai, nuninak:  </div><div class='q'>“Shiig muuntai, anentai jegagmaitsui,  </div><div class='q'>ashí ame takasbau aina duka.  </div><div class='q'>Apu Apajuí Ashí senchigtinuh;  </div><div class='q'>ame takasbau aina duka pegkejai, dekaskenum aikame, amek ashí nugkanmaya aina nuna reyjiyaitme.   </div><div class='q'> <span class="verse" id="V4">4&#160;</span>¿Apuh yaki ishamjamkashti? ¿Yaki emematjamchati?  </div><div class='q'>Ameketme pegkegmamek.  </div><div class='q'>Iman asamin ashí nugkanmaya aidauk kautjamak emematjabiagtatui,  </div><div class='q'>wagki ame dekas dutikaum duka ashí wantinjau asamtai”, wajagmayi.   </div><div class='p'> <span class="verse" id="V5">5&#160;</span>Juna tusa inagnakui, niimkaman nayaimpinum jega Apajuí ememattai ujantatman wainkabiajai.   <span class="verse" id="V6">6&#160;</span>Nunú jega Apajuí ememattai ujanmatai siete ángel aidau, siete jata aidaun takaku jiinjagmayi, jaanch lino tsuwatchau winchamtin aidau nugkuaju, detsepega aatus akachumtai oro akachumau agmayi.   <span class="verse" id="V7">7&#160;</span>Nuniai siete iwaaku aina nuiya makichik, siete ángel aina nuna, siete copa oro aidaun susabi, Apajuí tuke pujuwa nuna kajetí aimjamun.   <span class="verse" id="V8">8&#160;</span>Jega Apajuí ememattaiya nunak Apajuí imanji, nuigtú senchijiya nu bukuiti akijuabi; imaniau asamtai siete ángel aidau, siete jata aidaun takuinaka nuna ashimtsaigkik makichkish nuig waimainchau agmayi.   </div><ul class='tnav'>
<li><a href='index.htm'>Iwainakbau</a></li>
<li><a href='REV14.htm'>&lt;</a></li>
<li><a href='REV.htm'>15</a></li>
<li><a href='REV16.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
