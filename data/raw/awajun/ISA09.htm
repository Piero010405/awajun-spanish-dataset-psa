<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Isaías 9</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ISA09.htm" />
</head>
<body>
<ul class='tnav'>
<li><a href='index.htm'>Isaías</a></li>
<li><a href='ISA08.htm'>&lt;</a></li>
<li><a href='ISA.htm'>9</a></li>
<li><a href='ISA11.htm'>&gt;</a></li>
</ul>
<div class="main">
 
<div class='chapterlabel' id="V0"> 9</div><div class='q'> <span class="verse" id="V1">1&#160;</span>Tujash imanik waituinak wake besemag  </div><div class='q'>batsabiagtina duka tuke achatnai.  </div><div class='s'>Agkan pujutan sukagtin akiina apu wajas inamjatin </div> <div class='p'>Tuja Sabulógka nugkeg Neftalí nugkejai mai Galileanum aents Apajuín nemagchau aidau batsata nuna ijus awai. Nunú nugkak, namak Jordágka amain nagkamnas nayantsanum jegaa nagkanui. Tuja yaunchuk nunú aidaun Apajuí suwimkan susa ijinauwai. Tujash duwi batsamas ataktu Apajuí anenken wainkau ainawai.  </div><div class='p'>Nunú nuniktinun Isaías pachis etsejak:   </div><div class='b'> &#160; </div> <div class='q'> <span class="verse" id="V2">2&#160;</span>“Aents aidau suwenum yujau agma nunú tsaaptinun wainkaje;  </div><div class='q'>tuja suwenum batsatunashkam tsaaptin etsantug iyanjae.   </div><div class='q'> <span class="verse" id="V3">3&#160;</span>Apuh, aents aidauk kuashat uyugkaume,  </div><div class='q'>tuja shiig aneamushkam múun awajsaume.  </div><div class='q'>Nuadui ajak juwamunum shiig aneen aina numamtuk,  </div><div class='q'>amina emtimin shiig aneasagtin ainawai.  </div><div class='q'>Tuja wiakuch wajiin akantuninak  </div><div class='q'>shiig aneen aina numamtuk shiig aneasagtinai.   </div><div class='q'> <span class="verse" id="V4">4&#160;</span>Wagki aents aidau inaku waitkatai wajasag  </div><div class='q'>waitu batsamaya duka ame agkanmitkaume.  </div><div class='q'>Dutikakum Madián wegantu aidau tsaikuitam dutiksamek  </div><div class='q'>yamaishkam ijina utsagkam agkanmitkaume.   </div><div class='q'> <span class="verse" id="V5">5&#160;</span>Tuja suntag aidau maaniatatus shimuinak  </div><div class='q'>botasjin wakugtin aajabia duka,  </div><div class='q'>jáanchji numpamkamu aidaujai jinum apeam utsankatnaitme.   </div><div class='q'> <span class="verse" id="V6">6&#160;</span>Wagki iinak makichik uchi akiintugmae,  </div><div class='q'>Apajuí iinak makichik uchin amase.  </div><div class='q'>Nunú uchia nunuwai apu ati tusa etegkamua duka.  </div><div class='q'>Nuadui niina daaji aidauk:  </div><div class='q'>‘Shiig chichagkagtin’,  </div><div class='q'>‘Apajuí senchigtin’,  </div><div class='q'>‘Apajuí tuke Pujuu’,  </div><div class='q'>‘Agkan pujutan apuji’ tutai atinai.   </div><div class='q'> <span class="verse" id="V7">7&#160;</span>Nunú uchik apu David inamaajakua nuwi pujus  </div><div class='q'>ashí nugkanum inamjatnai.  </div><div class='q'>Nuniau asamtai agkan pujuta duka tuke atinai.  </div><div class='q'>Tuja nii inabaujig shiig emetjamu atinai,  </div><div class='q'>nii inabaujinig shiig takamu, ajantunisa niiniamu atinai.  </div><div class='q'>Nunak Tuke Pujuu ashí senchigtina nunú  </div><div class='q'>iina anempau asa dutikatnai.”   </div><ul class='tnav'>
<li><a href='index.htm'>Isaías</a></li>
<li><a href='ISA08.htm'>&lt;</a></li>
<li><a href='ISA.htm'>9</a></li>
<li><a href='ISA11.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
