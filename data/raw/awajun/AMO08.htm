<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Amós 8</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/AMO08.htm" />
</head>
<body>
<ul class='tnav'>
<li><a href='index.htm'>Amós</a></li>
<li><a href='AMO07.htm'>&lt;</a></li>
<li><a href='AMO.htm'>8</a></li>
<li><a href='AMO09.htm'>&gt;</a></li>
</ul>
<div class="main">
 
<div class='chapterlabel' id="V0"> 8</div><div class='s'>Yujág juuka <br/> chagkinum aimkamu </div> <div class='p'> <span class="verse" id="V1">1&#160;</span>Makichik chagkinum yujág tsamaku juuka aimkam pujaun Tuke Pujuu iwaintugkabi.   <span class="verse" id="V2">2&#160;</span>Nuna iwaintujuk chichagtak:  </div><div class='p'>“¿Jusha wajimpaya?” tujutmayi.  </div><div class='p'>Tujutkui wi ayaakun:  </div><div class='p'>“Yujag juuka chagkinnum aimkamu pujawai”, tibaijai.  </div><div class='p'>Tusa tai, Tuke Pujuu chichagtak:  </div><div class='p'>“Israel aents aidau suwimak jukitnujig yujág tsamaka uminas aama numamtuk tsawantak ashí jegae. Nuadui makichkiakesh tsagkujashtatjai.   <span class="verse" id="V3">3&#160;</span>Nunú tsawantin kuashat aents jinaamtai, apu pujusa inamtaijinig shiig aneasa kantabauk atsutnai, ayatak wake besemag atinai. Nunú aents jinau aidaun iyashinak takamtak yajuakag utsagkagtinai”, nunak Tuke Pujuu dekas uminkatnun tawai.   </div><div class='s'>Israel aents aidaun pegkegchauji diigsa suwimak susatnuk tsawantak uminui </div> <div class='p'> <span class="verse" id="V4">4&#160;</span>Juju nugkanmaya aents ujudauch aidaun kasajak waitkau aidautijum shiig antuktajum;   <span class="verse" id="V5">5&#160;</span>atum chichaakjum: “¿Trigo wamak sujukchamnush, wagka nantu yama takamunum jiistamtaya dusha tsawantash wamak nagkaematsua? Trigo sujaku kijinji imanchau aig, tsanumja kasamku kuashat kuichik jukichminush ¿wagka tsawan ayamtaish wamak nagkaematsua?” wajagme.   <span class="verse" id="V6">6&#160;</span>¡Imatu asajum, trigok saepejai sujumain dekapeagme! Nunin asajum ujudauch aidauk inaku waitkatai ati tusajum kuichik piipich juwakjum sujuktag tajume, tuja nuigtush makichik sandaliayai yapajiatag tajume.   <span class="verse" id="V7">7&#160;</span>Nuadui Tuke Pujuu, Israel aents aidaun Apajuíji chichaak: “Atum dutikajum nunak makichkish kajimatkishtinaitjai”, tawai.   </div><div class='b'> &#160; </div> <div class='q'> <span class="verse" id="V8">8&#160;</span>Imatika waitkajum duwi nugka senchi uugtinai,  </div><div class='q'>imaniak namak Nilo dujajak ikaman utuja ataktu kuyua,  </div><div class='q'>ataktu utug kuyua wajama imanittawai.  </div><div class='q'>Imanitai aents aidauk ishamainak buutiagtinai.   </div><div class='q'> <span class="verse" id="V9">9&#160;</span>“Nunú tsawantinig etsag etsanjashtinai,  </div><div class='q'>tuja etsa tutupit wajas etsantu eketiatak kajinak suwe wajastinai,  </div><div class='q'>nunitai ashí nugkanmak suwe wajastinai.   </div><div class='q'> <span class="verse" id="V10">10&#160;</span>Atum jiistamkujum shiig aneenujum nunú  </div><div class='q'>idaikujum, aents jinamunum wake besemag  </div><div class='q'>batsamsajum ayatak buut batsamtatjume,  </div><div class='q'>nuniakjum jáanch jakamunum nugkutai  </div><div class='q'>nugkugjum yujastatjume.  </div><div class='q'>Nuniakjum pinui awamagjum,  </div><div class='q'>makichik aents uchiji makichkiuch ajamu jajukam  </div><div class='q'>wake besemag dakapeak kajeka buutama imanittagme.   </div><div class='q'> <span class="verse" id="V11">11&#160;</span>Yapajut tepeatin tsawan jegattawai,  </div><div class='q'>tujash duka pag atsutaigkish yumi atsutaigkish nunikchattawai;  </div><div class='q'>duka mina chichameg antuktasa yapajamujai betek wakegamu atinai.  </div><div class='q'>Nunak Tuke Pujuu dekas uminkatnun tawai.   </div><div class='q'> <span class="verse" id="V12">12&#160;</span>Tuke Pujuu chichamen antuktajai tusa  </div><div class='q'>ashí yantamnum nayantsa amain yujatnai,  </div><div class='q'>tujash imaaninakush mina chichamjun etsejuidaunak antukchagtinai.   </div><div class='q'> <span class="verse" id="V13">13&#160;</span>Nunú tsawantinig,  </div><div class='q'>nuwa muntsugtauch shigmauch aidaush,  </div><div class='q'>tuja uchi datsa wajiu aidaushkam  </div><div class='q'>pimpikiag weetuk wampainag iyainiagtinai.   </div><div class='q'> <span class="verse" id="V14">14&#160;</span>Tuja nuigtushkam samarianmayan, Dagnumian,  </div><div class='q'>bershebanmayan wainka apajuímtai aidaun emematiaju aidauk,  </div><div class='q'>tuke jainak wampainag iyainiagtinai.  </div><div class='q'>Nunú wainka apajuímtai aidaun jutsukaita  </div><div class='q'>dekas Apajuík tusag, ame tuke umigtai atin ata tusag  </div><div class='q'>tinu aidauk nantakchatnun tuke jak wampainag  </div><div class='q'>iyainiagtinai”, tawai Apajuí, tiuwai Amós.   </div><ul class='tnav'>
<li><a href='index.htm'>Amós</a></li>
<li><a href='AMO07.htm'>&lt;</a></li>
<li><a href='AMO.htm'>8</a></li>
<li><a href='AMO09.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
