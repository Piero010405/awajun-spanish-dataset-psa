<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Éxodo 9</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/EXO09.htm" />
</head>
<body>
<ul class='tnav'>
<li><a href='index.htm'>Éxodo</a></li>
<li><a href='EXO08.htm'>&lt;</a></li>
<li><a href='EXO.htm'>9</a></li>
<li><a href='EXO10.htm'>&gt;</a></li>
</ul>
<div class="main">
 
<div class='chapterlabel' id="V0"> 9</div><div class='s'>Makichik uweja amua suwimak suwaku kuntin ijituamu </div> <div class='p'> <span class="verse" id="V1">1&#160;</span>Nunikmatai Tuke Pujuu Moisésan chichajak:  </div><div class='p'>“Faraón jegajua chichagkum: ‘Tuke Pujuu Apajuí, Hebreo aents aidauti emematin ainag nunú chichaak: Mina aentsug aina nuna jiigti, dutikam mina emematjitnume’, tawai.   <span class="verse" id="V2">2&#160;</span>Tusa tamaitkum jiinjatnume tutsuk ayatak eme emeteakua wegau asamin,   <span class="verse" id="V3">3&#160;</span>amina tagkujum aidau ajagmin batsata nuna Tuke Pujuu niina senchijin jata ishamainun awetittawai. Dutikam caballo aidau, burro aidau, camello aidau, baka aidau, uwig aidau ashí jinattawai.   <span class="verse" id="V4">4&#160;</span>Tujash Israel aents aidau tagkujig makichkish jakashti tusa Tuke Pujuu kuitamjuktatui, untsu egiptunmaya aidau tagkujinak ijituattawai.   <span class="verse" id="V5">5&#160;</span>Nuigtushkam Tuke Pujuu tsawantan mamikia chichaak:  </div><div class='p'>“ ‘¡Wi kashin nunak dutikattajai!’ tawai”, tiuwai.   </div><div class='p'> <span class="verse" id="V6">6&#160;</span>Nuna tusa idayas tsawamunum egiptunmaya aidaun tagkujinak Tuke Pujuu ashí ijituauwai. Tujash Israel aents aidau tagkujig makichkish jakachui.   <span class="verse" id="V7">7&#160;</span>Nunikmatai faraón niina aentsji aidaun ishiakui Israel aents aidau tagkujish jinacheash diisa ukutajum tusa. Nunú waketug kauna Israel aents aidau tagkujig makichkish jakachmae tusa ujakajui. Nuna dekaash faraógkak antakchau wajas, Israel aents aidaunak jiinjatnume tichauwai.   </div><div class='s'>Seisa imania suwimak suwaku kuchap ajunjamu </div> <div class='p'> <span class="verse" id="V8">8&#160;</span>Nunikmatai Tuke Pujuu Moisésan, Aarógjai chichajak:  </div><div class='p'>“Pag inagtainum yuku awa nunú uwegmin atsaakijum jukitajum, dutikajum faraón wainai Moisésa ame yaki nagkimata.   <span class="verse" id="V9">9&#160;</span>Dutikam nunú nugká iyaak yukukuntu najanea ashí Egipto nugkanum jamagti, nuniak ashí aents aidaunak tagku aidaujaí kuchap amuati”, tiuwai.   </div><div class='p'> <span class="verse" id="V10">10&#160;</span>Tusa tima pag inagtainum yuku aun jukiag faraón pujamunum jegawajui, nuwi Moisés yukuun yaki nagkimauwai. Dutikam aents aidaunak, tagku aidaujai kuchap amuauwai.   <span class="verse" id="V11">11&#160;</span>Nuna tunchi aidaushkam achiimag tikich aents aidaujai betek jinuidau asag, ataktu awagkig makichkish Moisésjaig dekapdaimainchau wajasui.   <span class="verse" id="V12">12&#160;</span>Tujash faraógnak Tuke Pujuu antakchau emauwai, nuadui Moisés Aarógjai tabaunak makichkish antugchau, Tuke Pujuu Moisésan chichajak nuniktatui tibaunak imanisag.   </div><div class='s'>Sieteya imania suwimak suwaku bicha akaketkamu </div> <div class='p'> <span class="verse" id="V13">13&#160;</span>Nunikmatai Tuke Pujuu Moisésan chichajak:  </div><div class='p'>“Kashin kashikmasa nantakim faraón pujamunum wetá, nunika chichagkum: ‘Tuke Pujuu, Apajuí Hebreo aents aidauti emematin ainag nunú chichaak: Idaisati mina aentsug aina nuna; dutikam mina emematjitnume.   <span class="verse" id="V14">14&#160;</span>Tuja nunú dutikachkuminig yamai nagkamsanuk mina suwimkajun amina, nuigtu amejai atueka takataijum aidaun, tuja ashí amina aentsjum egiptunmaya aina nuwishkam ishitkattajame. Dutikamtai dekattame ashí nugkanmak tikich witag imajuk makichkish atsa nunú.   <span class="verse" id="V15">15&#160;</span>Wika aminak, amina aentsjum aidaujaí suwimka amaakun mina senchigjai yaunchuk ijinan juju nugka juwig emegkaumain awajkajime.   <span class="verse" id="V16">16&#160;</span>Tujash dutikachjime wagki mina senchijun atumin iwaintuka ai, ashí tikich nugkanmaya aidaush dekajuatnume tau asan.   </div><div class='p'> <span class="verse" id="V17">17&#160;</span>“ ‘Dutika idaimaitkum mina aentsug aidau jiinjatnume tutsuk ayatak eme emeteakuam weame.   <span class="verse" id="V18">18&#160;</span>Nuadui kashin kashikmasan bicha múun aidaun yaunchuk nagkamsash imanuk Egipto nugkanmag wainajakchamun yutumtijattajai.   <span class="verse" id="V19">19&#160;</span>Imaniktin asamtai tagkujum ajanum batsatuk ashí yajuakjum jegá utsatajum, nunú dutikachaminig, bicha múun aidau kakegak ashí aents aidau ajanum batsatunak, kuntin aidaujai ijinattawai’ tawai Tuke Pujuu”, tiuwai.   </div><div class='p'> <span class="verse" id="V20">20&#160;</span>Tusa ujakam faraógka atuwe aidau Tuke Pujuu tibaun ishamaidauk, ditá inake aidaun, tagkuji aidaujai jegaa utsawajui.   <span class="verse" id="V21">21&#160;</span>Untsu tikich aidau Tuke Pujuu tibaun puyatjus anentaimtuinachuk, ditá inake aidaunak tagkuji aidaujaig jegag utsachajui.   <span class="verse" id="V22">22&#160;</span>Nunik batsatai Tuke Pujuu Moisésan chichajak:  </div><div class='p'>“¡Uwejum nayaimpinmanini takuita, dutikam bicha yutugti, nuniak ashí Egipto nugkanum kuntin aidau, aents aidau, ashí ajak aidaush ayá nuna ijinati!” tiuwai.   </div><div class='p'> <span class="verse" id="V23">23&#160;</span>Tusa tama Moisés niina kuntujin nayaimpinmanini takuiniuwai, dutikamtai Tuke Pujuu chaagpin, peeman ajunjauwai, dutikak bicha múun aidaun ashí Egipto nugkanum yutumtijauwai.   <span class="verse" id="V24">24&#160;</span>Tuja chaajip patauk, peem peetuk, bicha kakegush makichkish mijamtsuk tuke imani au; yaunchkesh Egipto nugkanmag ibau wainajakchamu wantinjauwai.   <span class="verse" id="V25">25&#160;</span>Ibau kakegu asa Egipto nugkanum ayaunak ashí tsaikui: aents aidaun, kuntin aidaun, ajak aidaujai ashí ijinauwai, dutikak numi aidau kanawenak ashí kupijauwai.   <span class="verse" id="V26">26&#160;</span>Nunú imaniakush nugka Gosén Israel aents aidau batsatbaunmak makichik bichakesh iyaagchauwai.   </div><div class='p'> <span class="verse" id="V27">27&#160;</span>Imanitai faraón Moisésan Aarógjai untsuka chichajak:  </div><div class='p'>“Dekas wi pegkegchaun takasag nunak dekagmamjai. Juna imajun itugchata igkugka waitiag duka Tuke Pujuu itugchatjinigkish waitiatsjai, juka mina pegkegchaujui, nuigtu mina aentsug aina nuna pegkegchaujin waitiajai.   <span class="verse" id="V28">28&#160;</span>Wait aneasjum jutiish Tuke Pujuu segatkagtitajum, chaajip patak ishamain waja nunú, bicha yuta nujai mijaakti. Nunikmatai wisha atumnak emettsuk shiyaktajum tusan idaisatjime”, tau.   </div><div class='p'> <span class="verse" id="V29">29&#160;</span>Tusa tama Moisés ayaak:  </div><div class='p'>“Wi juju yaaktanum pujag nuna jiinmawaik, mina uwejun takuin Tuke Pujuun segattajai, dutikai chaagpik megkaekattawai, tuja bicha yuta dushakam megkaekattawai. Nunikmatai dekattame nugkak dekas Apajuínuapi tusam.   <span class="verse" id="V30">30&#160;</span>Tujash iman ishamain wainkumesh amek, amina atueka takataijum aina nujai, Tuke Pujuu yamaikish ishamatsjum nunak wika shiig dekajai”, tau.   </div><div class='p'> <span class="verse" id="V31">31&#160;</span>Tuja bicha yutak ajak lino ajakbau yagkujuku aidau, nuigtu cebada ajakbau aidau nejekunak ashí ijinauwai.   <span class="verse" id="V32">32&#160;</span>Untsu trigo aidau, centeno aidau ajakbauk makichkish wajukachajui eke tsapainachu asag.   </div><div class='p'> <span class="verse" id="V33">33&#160;</span>Moisés faraógjai chichasa yaaktanmaya jiinmawaik uwejen takui Tuke Pujuun segauwai, dutikamuik wamak chaajip ishamain wajauk, bicha yutauk, yumi yutaushkam mijaakui.   <span class="verse" id="V34">34&#160;</span>Nunik mijakmatai faraógkak ataktushkam pegkegchaun takasui. Nuniak niijai atueka takataiji aidaujai anentainkachu wajasui.   <span class="verse" id="V35">35&#160;</span>Nuniau asa Israel aents aidaunak jiinjatnume tusag idaisachui, Tuke Pujuu yaunchuk Moisésan ujaak nuniktatui tibaunak imaanisag.   </div><ul class='tnav'>
<li><a href='index.htm'>Éxodo</a></li>
<li><a href='EXO08.htm'>&lt;</a></li>
<li><a href='EXO.htm'>9</a></li>
<li><a href='EXO10.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
