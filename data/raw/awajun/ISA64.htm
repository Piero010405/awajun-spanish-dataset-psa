<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Isaías 64</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ISA64.htm" />
</head>
<body>
<ul class='tnav'>
<li><a href='index.htm'>Isaías</a></li>
<li><a href='ISA63.htm'>&lt;</a></li>
<li><a href='ISA.htm'>64</a></li>
<li><a href='ISA65.htm'>&gt;</a></li>
</ul>
<div class="main">
 
<div class='chapterlabel' id="V0"> 64</div><div class='p'> <span class="verse" id="V1">1&#160;</span>Apajuíjuh, utusamek nayaim ujaim  </div><div class='q'>akaikim nugká taakum muja aidau pegakam,   </div><div class='q'> <span class="verse" id="V2">2&#160;</span>jii kegak jagki kagakun apegama numamtuk,  </div><div class='q'>tuja dutikachkush yumin ukuwama numamtuk  </div><div class='q'>awajkam tusa wakegaji.  </div><div class='q'>Nuna amina shiwaajum aidau wainainak,  </div><div class='q'>Apajuík ima ameketam nuna dekawagtinai.  </div><div class='q'>Tuja aents nugka muunnumia aidaush ishamjamainak  </div><div class='q'>kujaidiagtinai.   </div><div class='q'> <span class="verse" id="V3">3&#160;</span>Kuashat ishamain aidau iwainajuitam nunú  </div><div class='q'>iina uwaktamkauwai.  </div><div class='q'>Nuadui muja aidaush amina emtimin  </div><div class='q'>senchi buchitiagmayi.   </div><div class='q'> <span class="verse" id="V4">4&#160;</span>Aminí kajinas anentaimaidau yayaakum,  </div><div class='q'>ame ishamain aidau iwaintujuitam dutika  </div><div class='q'>tikich apajuí niina kajitus anentaidaun yayaak,  </div><div class='q'>imanun ditan iwaintukuk yaunchkesh makichkish wainkachbauwai,  </div><div class='q'>tuja antutkesh antushtayai.   </div><div class='q'> <span class="verse" id="V5">5&#160;</span>Aminak aents shiig aneas pegkejan takak,  </div><div class='q'>chichamjum umiktina nuna  </div><div class='q'>aneaku puja nunú shiig awajtamui.  </div><div class='q'>Amek ii pegkegchau takaku yaunchuk  </div><div class='q'>nagkamsaish ikaje pujag duwi kajekume.   </div><div class='q'> <span class="verse" id="V6">6&#160;</span>Ii aidautik makichik aents tsumaina iman ainaji.  </div><div class='q'>Ii pegkeg takaji taji dushakam jáanch tsuwata iman ainawai.  </div><div class='q'>Ashí ii aidautik duka kagaka kakekaujai betek ainaji.  </div><div class='q'>Tuja iina magkagtutaijiya nunú dasejai betek  </div><div class='q'>tukugmi ajapjamainawai.   </div><div class='q'> <span class="verse" id="V7">7&#160;</span>¡Amina segapauk, tuja amina nii wait anenjugti tusa kakanmamukesh  </div><div class='q'>makichkish atsawai!  </div><div class='q'>Nuadui amek iina pegkegchaujin uumka idaikagtusume.   </div><div class='b'> &#160; </div> <div class='q'> <span class="verse" id="V8">8&#160;</span>Apuh, ii nunin ainajinish, ametme iina apajimek.  </div><div class='q'>Ii aidautik duwejai betek ainaji,  </div><div class='q'>untsu amek aents duwen namuka najannujai betekaitme.  </div><div class='q'>¡Iik ashí ame najankamu ainaji!   </div><div class='q'> <span class="verse" id="V9">9&#160;</span>Tuke Pujuuwah, imanikmek kajekaipa,  </div><div class='q'>tuja iina magkagtutai aidaush pachikaipa.  </div><div class='q'>¡Kame, iik amina aentsjum ainaji!   </div><div class='q'> <span class="verse" id="V10">10&#160;</span>Yaakat ame etegkamu aina duka  </div><div class='q'>itajak wajas bashiak ainawai.  </div><div class='q'>Jerusalégnak iina shiwaaji aidau tsaikam  </div><div class='q'>pegkegchau wajas awai.   </div><div class='b'> &#160; </div> <div class='q'> <span class="verse" id="V11">11&#160;</span>Amina jem pegkegmanum iina apachji aidau  </div><div class='q'>amina emematjamajaku aina nunak  </div><div class='q'>jiiyai apea ashí tsaikajui.  </div><div class='q'>¡Ii ima senchi wakesa diin ayag duka  </div><div class='q'>tsaikam pegkegchau wajas awai!   </div><div class='b'> &#160; </div> <div class='q'> <span class="verse" id="V12">12&#160;</span>Tuke Pujuuwah, imatikau aina nuna iikmakti  </div><div class='q'>tusamek amek ¿yaijatkashtatmek?  </div><div class='q'>Atsa ¿ayatkek idaisattam?  </div><div class='q'>Nuniakum aan senchi waitkastinme  </div><div class='q'>tusamek ¿idaikagtustatam?   </div><ul class='tnav'>
<li><a href='index.htm'>Isaías</a></li>
<li><a href='ISA63.htm'>&lt;</a></li>
<li><a href='ISA.htm'>64</a></li>
<li><a href='ISA65.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
