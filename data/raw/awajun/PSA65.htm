<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Salmos 65</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/PSA065.htm" />
</head>
<body>
<ul class='tnav'>
<li><a href='index.htm'>Salmos</a></li>
<li><a href='PSA063.htm'>&lt;</a></li>
<li><a href='PSA.htm'>65</a></li>
<li><a href='PSA066.htm'>&gt;</a></li>
</ul>
<div class="main">
 
<div class='chapterlabel' id="V0"> 65</div><div class='s'>Ima Apajuíke ememattaig </div> <div class='d'>David kantamamu </div> <div class='q'> <span class="verse" id="V1">1&#160;</span>Apajuíyah, muja Siógnum pujuuwah,  </div><div class='q'>¡ametme eme anentsa  </div><div class='q'>kantamjam amainmek!  </div><div class='q'>Amina takagsatjame tusa anagtabau aidauk  </div><div class='q'>betek umigtamain ainawai.   </div><div class='q'> <span class="verse" id="V2">2&#160;</span>Amek ii segamash antugkagtame;  </div><div class='q'>tuja ashí nugkanmaya aidauk aminí mininawai.   </div><div class='q'> <span class="verse" id="V3">3&#160;</span>Iina tudauji aidau wagagkagtakuish,  </div><div class='q'>ame tsagkugkagtame.   </div><div class='q'> <span class="verse" id="V4">4&#160;</span>Ame aents aidau etegjam,  </div><div class='q'>ame jem pegkegma nuwi amejai pujustinme  </div><div class='q'>tiuwaitam duka shiig aneasagtinai.  </div><div class='q'>¡Tuja ame jem pegkegma nuwi pujusa  </div><div class='q'>amina pegkegmagmea nunú wainkau asaja shiig aneastatji!   </div><div class='b'> &#160; </div> <div class='q'> <span class="verse" id="V5">5&#160;</span>Apajuíyah, ametme jutiin uwemtikagtinmek,  </div><div class='q'>nuadui aents pegkegchau aidau suwimak suwakum  </div><div class='q'>amina umigtamaidauk shiig anennaitme.  </div><div class='q'>Nuadui ashí nugkanum pujuidauk  </div><div class='q'>tuja nayantsa amain atushat batsamin aidaushkam  </div><div class='q'>ima aminig kajinmamas anentaimainawai.   </div><div class='q'> <span class="verse" id="V6">6&#160;</span>Muja aidauk amina senchigmijai najanauwaitme,  </div><div class='q'>dutikam buchittsuk asatnume tusam kuitame.   </div><div class='q'> <span class="verse" id="V7">7&#160;</span>Amek nayants tsukatbaujish imignaitme,  </div><div class='q'>tuja aents aidau pampaidaush,  </div><div class='q'>bitat asatajum tusam itatmitkauwaitme.   </div><div class='q'> <span class="verse" id="V8">8&#160;</span>Tuja atushat batsamin aidaushkam ame amina senchigmin  </div><div class='q'>wainchatai aidau iwainamun wainkag kujainawai.  </div><div class='q'>Tuja ashí nugkanum batsamin aidaush  </div><div class='q'>aminí shiig aneenak untsumainawai.   </div><div class='q'> <span class="verse" id="V9">9&#160;</span>Ametme nugka kuitamnumek;  </div><div class='q'>tuja yumishkam yutumtikame,  </div><div class='q'>dutikam ajak aidaush tsapapitkame.  </div><div class='q'>Ame yumi yutumtikjamu betsaka akagak  </div><div class='q'>nugkan uchupjamtai, trigo aidaush  </div><div class='q'>shiig tsapainiag nejenawai.   </div><div class='q'> <span class="verse" id="V10">10&#160;</span>Ajak ajakmatasa nugka taimu aidaush  </div><div class='q'>yumi yutumtikjam uchupiame,  </div><div class='q'>wagki ajak aidau tsapainiag senchi nejektinme tusam.   </div><div class='q'> <span class="verse" id="V11">11&#160;</span>Ajak aidau mijadai kuashat nejektinme  </div><div class='q'>tusamesh nejemtiknaitme.  </div><div class='q'>Tuja yumi kuashat yutau asamtai,  </div><div class='q'>yumi atsumakuish waitnatsui.   </div><div class='q'> <span class="verse" id="V12">12&#160;</span>Nuadui uwegshunmash  </div><div class='q'>dupa tsapaka samekbau pegkeg wajas awai.  </div><div class='q'>Tuja muja aidaushkam  </div><div class='q'>samekbau pegkejan iwagmamainawai.   </div><div class='q'> <span class="verse" id="V13">13&#160;</span>Tuja nugka nain pegkeg aidaunmak,  </div><div class='q'>tagku aidau piyake,  </div><div class='q'>tuja nugka paka aidaunmak  </div><div class='q'>kuashat trigo ayawai.  </div><div class='q'>¡Ashí nunú aidau shiig anenawai!   </div><ul class='tnav'>
<li><a href='index.htm'>Salmos</a></li>
<li><a href='PSA063.htm'>&lt;</a></li>
<li><a href='PSA.htm'>65</a></li>
<li><a href='PSA066.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
