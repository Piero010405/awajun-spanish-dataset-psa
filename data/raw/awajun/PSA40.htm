<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Salmos 40</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/PSA040.htm" />
</head>
<body>
<ul class='tnav'>
<li><a href='index.htm'>Salmos</a></li>
<li><a href='PSA037.htm'>&lt;</a></li>
<li><a href='PSA.htm'>40</a></li>
<li><a href='PSA042.htm'>&gt;</a></li>
</ul>
<div class="main">
 
<div class='chapterlabel' id="V0"> 40</div><div class='s'>Apajuíjuh, ame wakegamun umiktasan wakegajai </div> <div class='r'>(Sal. 70)  </div><div class='d'>David kantamamu </div> <div class='q'> <span class="verse" id="V1">1&#160;</span>Wika Tuke Pujuu yainkati tusan  </div><div class='q'>niiyai kajitmamsa pujusan segabiajai;  </div><div class='q'>tusa segai nii antugtukmayi.   </div><div class='q'> <span class="verse" id="V2">2&#160;</span>Tuja wi jamainnum jeganta pujaish,  </div><div class='q'>nii uwemtijugmayi.  </div><div class='q'>Tuja kuchanum tepea  </div><div class='q'>jamaina numamtuk ashí jaka pujai,  </div><div class='q'>Apajuí uwemtijugmayi.  </div><div class='q'>Dutijua kaya múun  </div><div class='q'>makichkish buchitmainchaunum wajasa iyaumaitsu iman etibi.  </div><div class='q'>Nuadui wi wekaesatnunak nii umigtuke.   </div><div class='q'> <span class="verse" id="V3">3&#160;</span>Dutijak yamajam kantamtain  </div><div class='q'>Apajuí kantamjutain kantamati tusa jintinjuabi;  </div><div class='q'>nuna wi kantabau kuashat aents aidau  </div><div class='q'>anentain antinkabi,  </div><div class='q'>dutikam Tuke Pujuuwaig kajinas anentaibiagmayi.   </div><div class='q'> <span class="verse" id="V4">4&#160;</span>¡Aents ememachu  </div><div class='q'>tuja wainka apajuímtai aidaunash emematchau,  </div><div class='q'>ima Tuke Pujuuwaig kajinmamas anentaimaina duka  </div><div class='q'>shiig aneas pujustinai!   </div><div class='b'> &#160; </div> <div class='q'> <span class="verse" id="V5">5&#160;</span>Tuke Pujuu mina Apajuíjuh,  </div><div class='q'>amek jutii wait anenkagtakum,  </div><div class='q'>kuashat ishamain wainchatai aidau iwainajuitme.  </div><div class='q'>¡Makichkish amejai betekak atsawai!  </div><div class='q'>Nuna pachisan etsegkatag takunush,  </div><div class='q'>ashí etsegmainchau dekapeajai.   </div><div class='q'> <span class="verse" id="V6">6&#160;</span>Apajuí tsagkugtugti tusag  </div><div class='q'>kuntinu maawag nuna nejen ashí apeatnume,  </div><div class='q'>dutikainak ajak aidaunashkam anentag sujustinme tusamek sumatsme.  </div><div class='q'>Untsu Apajuín chichamen antukti tujutiume.   </div><div class='q'> <span class="verse" id="V7">7&#160;</span>Nuadui, papiinum agagbau  </div><div class='q'>mina pachitus tawa nujai betek,  </div><div class='q'>chichaakun: Juwi pujajai, timajai.   </div><div class='q'> <span class="verse" id="V8">8&#160;</span>Apajuíjuh, ame wakegamu takata nunú minak shiig awajtawai.  </div><div class='q'>¡Ame jintinjuamua nunú mina anentaijui ajutui!   </div><div class='b'> &#160; </div> <div class='q'> <span class="verse" id="V9">9&#160;</span>Amina aentsjum aidau  </div><div class='q'>kuashat tuwaka ijunbaunum  </div><div class='q'>amina takatjum pegkegma nuna iwainakmajai.  </div><div class='q'>¡Tuke Pujuuwah, wi aminun pachisa etsegtsuk  </div><div class='q'>uuka pujatsug duka amek shiig dekame!   </div><div class='q'> <span class="verse" id="V10">10&#160;</span>Tuja aents aidau wait anentakum,  </div><div class='q'>dita tudaujish tsagkugnaitam nunú pachisa  </div><div class='q'>etsegtanmak itattsachmajai.  </div><div class='q'>Tuja ame anagkagtuamuk betek uminaitam nuna  </div><div class='q'>ame uwemtikagtamujai pachisan chichagkagtukmajai.  </div><div class='q'>Nuigtush amina aentsjum kuashat aina  </div><div class='q'>nuna emtinig amina anenkagminak  </div><div class='q'>dekaskegmijaig, makichkish uukchamjai.   </div><div class='b'> &#160; </div> <div class='q'> <span class="verse" id="V11">11&#160;</span>Nuadui Tuke Pujuuwah, amesh minash wait aneasam  </div><div class='q'>amina anenkagmea duka atushat etugtipa.  </div><div class='q'>¡Amina anenkagmin  </div><div class='q'>pegkegmagmea nujai yainkata!   </div><div class='q'> <span class="verse" id="V12">12&#160;</span>Untsu ame kuitamjachkuminig wika jamainaitjai,  </div><div class='q'>wagki wi waitiamua duka  </div><div class='q'>dekapakuish makichkish ejemaitsui.  </div><div class='q'>Mina tudaujuk mina intashjun nagkaesau  </div><div class='q'>shiig kuashat ajutui.  </div><div class='q'>Iman asamtai, datsaamakun shiig niimsachmin,  </div><div class='q'>nuigtush shiig pujuschamin jakamin dekapeajai.   </div><div class='b'> &#160; </div> <div class='q'> <span class="verse" id="V13">13&#160;</span>Tuke Pujuuwah, ¡wait aneasam,  </div><div class='q'>minash agkanmitkajuata,  </div><div class='q'>dutijakum wamak yainkata!   </div><div class='q'> <span class="verse" id="V14">14&#160;</span>Aents aidau mina mantuawagtatus  </div><div class='q'>wakejutuina duka ame inatsakta;  </div><div class='q'>dutikamu asag,  </div><div class='q'>mina pegkegchau awajtuktatus  </div><div class='q'>anentaimaina duka  </div><div class='q'>datsantin pisagtinme.   </div><div class='q'> <span class="verse" id="V15">15&#160;</span>Tuja mina dushijuina duka  </div><div class='q'>datsagkag pisagtinme.   </div><div class='b'> &#160; </div> <div class='q'> <span class="verse" id="V16">16&#160;</span>Untsu amina egapaina duka shiig aneastinme;  </div><div class='q'>tuja ame uwemtikagtinaitam <br/> nuna wakejuina duka:  </div><div class='q'>“¡Apajuíyai dekas múunta duka!” tusag  </div><div class='q'>tuke emematjamtin atinme.   </div><div class='q'> <span class="verse" id="V17">17&#160;</span>Tuja wi shiig senchi waitiakun  </div><div class='q'>wake besemag pujag nunú,  </div><div class='q'>minash wait aneasam Tuke Pujuuwah, kajimatjukipa.  </div><div class='q'>Ametme mina yainkam uwemtijinmek;  </div><div class='q'>nuadui Apajuíjuh, minash wamak yainkata.   </div><ul class='tnav'>
<li><a href='index.htm'>Salmos</a></li>
<li><a href='PSA037.htm'>&lt;</a></li>
<li><a href='PSA.htm'>40</a></li>
<li><a href='PSA042.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
