<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Marcos 11</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/MRK11.htm" />
</head>
<body>
<ul class='tnav'>
<li><a href='index.htm'>Marcos</a></li>
<li><a href='MRK10.htm'>&lt;</a></li>
<li><a href='MRK.htm'>11</a></li>
<li><a href='MRK12.htm'>&gt;</a></li>
</ul>
<div class="main">
 
<div class='chapterlabel' id="V0"> 11</div><div class='s'>Jesús Jerusalén wayamu </div> <div class='r'>(Mt. 21.1-11; Lc. 19.28-40; Jn. 12.12-19)  </div><div class='p'> <span class="verse" id="V1">1&#160;</span>Jerusalén tikiju awajus weenak, jegawajui Betfagé nuigtú Betania Olivosan mujajin diiká awa nui, nunik Jesús ni jintintaijin jimajan awemauwai,   <span class="verse" id="V2">2&#160;</span>nunik chichajak:  </div><div class='p'>—Wetajum au yaakat yaijuch awa awi, nuwi waikmajum wainkattagme burro tsakat jigkam wajau, makichik aentskesh entsamchatai, nu atiajum itaatajum.   <span class="verse" id="V3">3&#160;</span>Nu dutikagmin makichik aentskesh: ¿Wagka aikagme? tusa inimpainakuig, Apu atsumawai, wamak awagkittawai tusajum ukuktajum, tiuwai.   </div><div class='p'> <span class="verse" id="V4">4&#160;</span>Tiajam wegag, burrok yaakta waitijin agaan jigkam wajattaman wainkajui, nunikag atiawajui.   </div><div class='p'> <span class="verse" id="V5">5&#160;</span>Dutikiagtai ujumak aents nui ijunaidau:  </div><div class='p'>—¿Wagka burrosh atiagme? tusag inidau.   </div><div class='p'> <span class="verse" id="V6">6&#160;</span>Tiagtai ditashkam Jesús titá tibaunak dutiksag tiajui, tutai jukiti tusag idaisajui.   <span class="verse" id="V7">7&#160;</span>Dutikawag burron jukiag Jesusan ejetuawag, burro tuntupen jaanchji aidaun aitkajui, dutikawagmatai niishkam ekebiuwai.   <span class="verse" id="V8">8&#160;</span>Kuashat aents jaanchji aidaun ainag emainai tikich aidauk ajanmayan dukan tsupijag ainag emaidaush aidau.   <span class="verse" id="V9">9&#160;</span>Imatikainak aents eemak weedau, ukunum minidaushkam untsumkag:  </div><div class='p'>—¡Emematiagmi! ¡Apu Apajuí awemam miná duka pegkegmai!   <span class="verse" id="V10">10&#160;</span>¡Pegkejai iina apají David inamajakua nui inamjatatus mina nu! ¡Nigki nayaimpinmash ememattai atí! wajaidau.   </div><div class='p'> <span class="verse" id="V11">11&#160;</span>Nunik Jesús Jerusalén wayá, jega Apajuí ememattainum weuwai. Nunik ashí wají nui atatman diis ukuak, etsa akaegu asamtai jintintaiji doce aina nujai Betania weuwai.   </div><div class='s'>Higuera nejechu Jesús yumigja maamu </div> <div class='r'>(Mt. 21.18-22)  </div><div class='p'> <span class="verse" id="V12">12&#160;</span>Kashinia dui betanianmaya jiinki wegamunum Jesús yapajuau,   <span class="verse" id="V13">13&#160;</span>nunikmá ikaag wainkau higuera duken, nunik neje atsuash tusa diistatus wejiu; tujash jegantá diikmá nejeg atsau ayatak dukeg au, higo<a href="#FN1" class="notemark">*<span class="popup">“Higo”, tawa duka higuera neje tutaiyai.</span></a> nejetchau asamtai.   <span class="verse" id="V14">14&#160;</span>Jesús higueran chichajak:  </div><div class='p'>—¡Ame nejekbaunak makichik aentskesh tuke yuwachagtin ainawai!, titatman ni jintintaiji aidau antugkajui.   </div><div class='s'>Jega Apajuí ememattainum aents batsatun Jesús jiigbau </div> <div class='r'>(Mt. 21.12-17; Lc. 19.45-48; Jn. 2.13-22)  </div><div class='p'> <span class="verse" id="V15">15&#160;</span>Jerusalén jegawag jega Apajuí ememattainum Jesús wayá, nui sujak batsatun sumau aidaujai agaa jiijú, dutikak aents kuichki yapajiin aidau mesajinashkam shitatki akaketuk, paumá sujin aidau ekeemtaiji aidaunash dutiksag akaketkau,   <span class="verse" id="V16">16&#160;</span>dutika jega Apajuí ememattaiya nui makichik wajinakesh takusá wayawainum tusa dakitau.   <span class="verse" id="V17">17&#160;</span>Nunik jintinkagtak:  </div><div class='p'>—Apajuí chichame agagbaunum:  </div><div class='p'>“Mina jegajuk ashí tikich nugkanmaya aidau Apajuí aujuinaku ijuntai tutai atinai” tawa nuniaig atum kasa aidau batsamtai emaugme, tiu.   </div><div class='p'> <span class="verse" id="V18">18&#160;</span>Nuna timatai sacerdote apuji, maestro chicham umiktinun jintinkagtin aidaujai antukag, wajuk maumainaita tusag egatuidau; wagki ni jintinkagtamun ashí aents puyatjus antujuidau asamtai nuna ishamainak.   <span class="verse" id="V19">19&#160;</span>Tujash kiitai, Jesusak jintintaiji aidaujai yaaktanmaya jiinjajui.   </div><div class='s'>Higuera yumigjamua nu kukajú wainkamu </div> <div class='r'>(Mt. 21.20-22)  </div><div class='p'> <span class="verse" id="V20">20&#160;</span>Shiig kashikmas ai nagkaemakmag, higuera ashí kagkapejai kukag wajattaman wainkaju.   <span class="verse" id="V21">21&#160;</span>Nunik Pedro adeag Jesusan chichajak:  </div><div class='p'>—Maestroh, diisia ame higuera yumigjam ukukmaum nu kukajá wajana, tau.   </div><div class='p'> <span class="verse" id="V22">22&#160;</span>Tutai Jesús ayaak:  </div><div class='p'>—Imá Apajuiyaig dekaskeapi titajum.   <span class="verse" id="V23">23&#160;</span>Wagki dekaskenum tajime, makichkitigmekesh ju muja chichagkujum: ¡Jui atsuk nayants wajaata! tusam anentaiminish utujimtsuk dekas wi taja duka nuniktatuapi tamak, nunisag uminkattawai.   <span class="verse" id="V24">24&#160;</span>Nuadui tajime, Atum Apajuí aujku segakjumek, dekas jukittajapi titajum, nuniakjumek jukittagme.   <span class="verse" id="V25">25&#160;</span>Atum Apajuí aujkugmek, tikichjai kajegdaikamu ajutjamkuig tsagkujatajum, atumnashkam Apajuí nayaimpinum puja dushakam aikasag tsagkugtamjatnume atum pegkegchau chichakbaugminash.   <span class="verse" id="V26">26&#160;</span>Wagki atum tsagkugkagtushtaik, atumin Apa nayaimpinum puja dushakam, atum pegkegchau chichakbaugminash tsagkugtamjashtatjume.   </div><div class='s'>Sacerdote apuji aidau Jesusan iniasagbau </div> <div class='r'>(Mt. 21.23-27; Lc. 20.1-8)  </div><div class='p'> <span class="verse" id="V27">27&#160;</span>Ataktú wakitkiag Jerusalén jegawajui. Nunik jega Apajuí ememattainum Jesús wekaetatman sacerdote apuji, maestro chicham umiktinun jintinkagtin aidau nuigtú tikich apu aidaujai jegaantag,   <span class="verse" id="V28">28&#160;</span>iniinak:  </div><div class='p'>—¿Aminash ya jintinkagtuata tusash awetamae? ¿Ya ju aikata tusash tujamae?, tuidau.   </div><div class='p'> <span class="verse" id="V29">29&#160;</span>Tuinam Jesús ayaak:  </div><div class='p'>—Wishakam iniastajime, atum nu aigkagmin ujaktajime ya jutikata tujutmataiya jutikaja junash.   <span class="verse" id="V30">30&#160;</span>¿Juagnash ya yamijatjata tiuwaita, Apajuik awemauwait atsa aents aidauk awemauwait? Nunú aigkatajum, tau.   </div><div class='p'> <span class="verse" id="V31">31&#160;</span>Tama utujimkag, ditak pempeentunikiag chichainak: “Juagnak Apajuí awemauwai tajinish, ‘¿tujash wagka dekaskeapi tichau ainagme’ tujamtata jama?   <span class="verse" id="V32">32&#160;</span>¿Wajintajiki, aents aidau awemauwai titajiash?” Tuinayatak aents aidaun ishamaidau Juagkak dekaskenum profetayai tuidau asagmatai.   <span class="verse" id="V33">33&#160;</span>Nuninak Jesusan chichajuinak:  </div><div class='p'>—Dekatsji, tuidau.  </div><div class='p'>Tiagtai Jesús ayaak:  </div><div class='p'>—Wisha tichattajime yana chichamenia jutikaja nunak, tiuwai.   </div><ul class='tnav'>
<li><a href='index.htm'>Marcos</a></li>
<li><a href='MRK10.htm'>&lt;</a></li>
<li><a href='MRK.htm'>11</a></li>
<li><a href='MRK12.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V13">11:13</a>
<span class="ft">“Higo”, tawa duka higuera neje tutaiyai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
