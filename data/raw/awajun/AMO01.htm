<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Amós 1</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/AMO01.htm" />
</head>
<body>
<ul class='tnav'>
<li><a href='index.htm'>Amós</a></li>
<li><a href='JOL03.htm'>&lt;</a></li>
<li><a href='AMO.htm'>1</a></li>
<li><a href='AMO02.htm'>&gt;</a></li>
</ul>
<div class="main">
 <div class='mt'>Amós   
</div><div class='chapterlabel' id="V0"> 1</div><div class='s'>Apajuí kajekbau </div> <div class='p'> <span class="verse" id="V1">1&#160;</span>Nugka uugbau atin jimag mijan ai, Ozías Judá wegantu aidaun apuji, tuja Jeroboam Joása uchiji Israel aents aidaun apuji aatus batsamajaku aina nunú tsawantin, Amós uwija kuitamin yaakat Tecoanmaya aajakua nuna Apajuí akatjauwai. Dutikam Israel aents aidaun ujakui.   </div><div class='b'> &#160; </div> <div class='p'> <span class="verse" id="V2">2&#160;</span>Nunak aatus tiuwai:  </div><div class='q'>“Tuke Pujuu kajeka Jerusalén pujus chichataik,  </div><div class='q'>chijichi aidauk kagaka jinawai,  </div><div class='q'>tuja muja Carmelonum ajak pegkeg wegajushkam kagaka jinawai.”   </div><div class='s'>Ashí aents Apajuín umigchau aidau suwimkan jukiagtin pachisa etsegkamu </div> <div class='p'> <span class="verse" id="V3">3&#160;</span>Tuke Pujuu chichaak:  </div><div class='q'>“Damasconmaya aidauk ayatak tudauk ainawai.  </div><div class='q'>Iman asagmatai, makichkish tsagkujachagtatjai.  </div><div class='q'>Wagki ditak galaadnumia aents aidaun  </div><div class='q'>trigo dekegka tsaimaina imatikawajui.   </div><div class='q'> <span class="verse" id="V4">4&#160;</span>Nuadui jega apu Hazael  </div><div class='q'>pujusa inamtaijiya nunak apejuattajai,  </div><div class='q'>dutika ai nunú kegak niina uchiji Ben-hadad  </div><div class='q'>pujusa inamtaijiya nunashkam apeattawai.   </div><div class='q'> <span class="verse" id="V5">5&#160;</span>Damasco waitijinak tegajattajai, dutika utuan,  </div><div class='q'>Bicat-avénkan apujin Bet-edénkan apujijai mai maattajai.  </div><div class='q'>Dutikamtai atum aidautigminak achigmajag  </div><div class='q'>Quir nugkanum yajupakagtatui”, tawai Tuke Pujuu.   </div><div class='b'> &#160; </div> <div class='q'> <span class="verse" id="V6">6&#160;</span>Nuigtu Tuke Pujuu chichaak:  </div><div class='q'>“Gazanmaya aents aina duka ayatak pegkegchauk ainawai.  </div><div class='q'>Iman asagmatai, makichkish tsagkujachagtatjai.  </div><div class='q'>Nuigtush kuashat aentsun achija yajuakag  </div><div class='q'>Edom aents aidaunum sujujajui,  </div><div class='q'>dita inake atinme tusag.   </div><div class='q'> <span class="verse" id="V7">7&#160;</span>Nuadui yaakat Gaza peejamua nunak ashí apejuattajai,  </div><div class='q'>dutika ai nunú kegak apu pujusa inamtainak ashí apeattawai.   </div><div class='q'> <span class="verse" id="V8">8&#160;</span>Tuja apu Ashdodnum puja nunak  </div><div class='q'>Ascalónkan apujiya nujai mai tsaiktatjai,  </div><div class='q'>dutikakun wi kajekbaujui utuan  </div><div class='q'>filisteo aents aidaunak ijinattajai.  </div><div class='q'>Dutikakun ecrógnumianashkam wi kajekbaujui ijinattajai.  </div><div class='q'>Nunak dekas uminkatnun tajai”, tawai Tuke Pujuu.   </div><div class='b'> &#160; </div> <div class='q'> <span class="verse" id="V9">9&#160;</span>Tuke Pujuu nuigtu chichaak:  </div><div class='q'>“Tironmaya aents aidauk ayatak pegkegchauk ainawai.  </div><div class='q'>Iman asagmatai, makichkish tsagkujachagtatjai.  </div><div class='q'>Wagki ditak tikich aents aidau  </div><div class='q'>dita yachi yachijaig chichama umikag batsatunash  </div><div class='q'>ajaantus diitsuk achija yajuakag,  </div><div class='q'>Edom aents aidaun inake atinme tusag ashí sujujajui.   </div><div class='q'> <span class="verse" id="V10">10&#160;</span>Nuadui yaakat Tiro peejamua nunak apejuattajai,  </div><div class='q'>dutika ai nunú kegak apu pujusa inamtain ashí apeattawai.”   </div><div class='b'> &#160; </div> <div class='q'> <span class="verse" id="V11">11&#160;</span>Tuja junashkam Tuke Pujuu chichaak:  </div><div class='q'>“Edom aents aidauk, ayatak pegkegchauk ainawai.  </div><div class='q'>Iman asagmatai, makichkish tsagkujachagtatjai.  </div><div class='q'>Wagki ditak dita yachi Israel aents aidaun  </div><div class='q'>tuke kajejin asag,  </div><div class='q'>dita kajetin umiinak pempeentukiag ai aintuinakua,  </div><div class='q'>makichkish wait anentsuk puyajai ijinawaju ainawai.   </div><div class='q'> <span class="verse" id="V12">12&#160;</span>Nuadui yaakat Temágnak apejuattajai,  </div><div class='q'>dutika ai nunú kegak apu pujusa inamtain  </div><div class='q'>Boshránum awa nunak ashí apeattawai”, tawai.   </div><div class='b'> &#160; </div> <div class='q'> <span class="verse" id="V13">13&#160;</span>Junashkam Tuke Pujuu chichaak:  </div><div class='q'>“Amón aents aidauk ayatak pegkegchauk ainawai.  </div><div class='q'>Iman asagmatai, makichkish tsagkujachagtatjai.  </div><div class='q'>Wagki ditak kuashat nugkan jukitag tuidau asag,  </div><div class='q'>Galaad nugkanum nuwa aidaun ejapeniag ijinau ainawai.   </div><div class='q'> <span class="verse" id="V14">14&#160;</span>Nuadui yaakat Rabá peejamua nunak apejuattajai,  </div><div class='q'>dutika ai nunú kegak apu pujusa inamtain ashí apeattawai.  </div><div class='q'>Dutikan ijinai buutuinamu  </div><div class='q'>dase suwe wajas kedegtuwama imattatui.   </div><div class='q'> <span class="verse" id="V15">15&#160;</span>Tuja dita apujinak, niina atuwe tikich apu aidaujai  </div><div class='q'>achikag, yaja tikich nugkanum jukiagtinai.  </div><div class='q'>Witjai Tuke Pujuunuk, nunak dekas uminkatnun tajai.”   </div><ul class='tnav'>
<li><a href='index.htm'>Amós</a></li>
<li><a href='JOL03.htm'>&lt;</a></li>
<li><a href='AMO.htm'>1</a></li>
<li><a href='AMO02.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
