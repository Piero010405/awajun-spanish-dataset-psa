<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Mateo 7</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/MAT07.htm" />
</head>
<body>
<ul class='tnav'>
<li><a href='index.htm'>Mateo</a></li>
<li><a href='MAT06.htm'>&lt;</a></li>
<li><a href='MAT.htm'>7</a></li>
<li><a href='MAT08.htm'>&gt;</a></li>
</ul>
<div class="main">
 
<div class='chapterlabel' id="V0"> 7</div><div class='s'>Tikichi pujutji pachisjumek augmatigpa tibau </div> <div class='r'>(Lc. 6.37-42)  </div><div class='p'> <span class="verse" id="V1">1&#160;</span>“Tikichi pujutjig augmatú yujaigpajum, atumnash Apajuí aikasag tujaminum.   <span class="verse" id="V2">2&#160;</span>Wagki atum tikich aidau pegkegchaujish augmatú yujataik, Apajuí atumnash nunú aents tajum dutiksag tujamtatjume. Atum tikich utujagme dutiksag Apajuí atumnash dutijamattagme.   <span class="verse" id="V3">3&#160;</span>¿Wagka yatsumi jiin chipum tekani egkemaush diyagme, atumi jiimin numi egketa nu diitskesh?   <span class="verse" id="V4">4&#160;</span>¿Utugsamea amina yatsumish: Yatsuju jasta chipum tekani jiimin egketa nuna jigkitjame tumainaitme?   <span class="verse" id="V5">5&#160;</span>¡Tsanumin aidauwah! Dekatkauk amina jiimin numi egketa nu jiiktá, nunikam shiig wainkam yatsumi jiin chipum tekani egketa dusha jiigkita.   </div><div class='p'> <span class="verse" id="V6">6&#160;</span>“Antsagmek Apajuí chichame pegkegma nu ujamaitak antutan dakituinakuig waitkatsuk idaisatajum, ditak yawá kajen aidau yutai pegkeg suwamaitak iiki esajatta tuwama nunidau asagmatai. Tuja atumdau perlak kuchi batsatbaunmag ukubaitsugme, dajag tsaiká atumin pempeentugmaki emestamain asamtai.   </div><div class='s'>Wajuk Apajuish aujmainaita nu pachisa tibau </div> <div class='r'>(Lc. 11.9-13; 6.31)  </div><div class='p'> <span class="verse" id="V7">7&#160;</span>“Apajuishkam segatajum, imatjamak amastatjume; egatash egaktajum, egakjumek igkugtatjume; untsuktajum, imatjamak waitin ujatjamtatjume.   <span class="verse" id="V8">8&#160;</span>Wagki ashí aents sumauk, suwam auwai; egauk igkuinai, ni egamujinak; waitinum wajas untsumushkam, ujatam auwai.   <span class="verse" id="V9">9&#160;</span>¿Ya aentsuita uchijí yujumak segamaitak kayá sumainush?   <span class="verse" id="V10">10&#160;</span>¿Nuniachkush namak segamaitak dapí sumainush?   <span class="verse" id="V11">11&#160;</span>Atum pegkegchau ainayatkugmesh, uchijum pegkeg sutak dekagme; ¡wagkag aan nagkaemas atumi Apa nayaimpinum puja dusha atum segamunash wají pegkegnash amaschagti!   </div><div class='p'> <span class="verse" id="V12">12&#160;</span>“ ‘Nunin asamtai, ashí pegkeg aina nujai tikich aidaush shiig awajkatajum, atum shiig awajtuktinme tusajum wakejin ainajum nunisjumek’, wagki aatus chicham umiktina duka jintinkagtawai nuigtú profeta aidau tibauwa nuishkam.   </div><div class='s'>Waiti menakua nu </div> <div class='r'>(Lc. 13.24)  </div><div class='p'> <span class="verse" id="V13">13&#160;</span>“Waiti menakua nuní wayatajum. Kuashat aents aidau jinta untsujin, waiti wegkajam megkaetanum ekagta nuní imá weenawai.   <span class="verse" id="V14">14&#160;</span>Wagki waiti menaku, jinta tsejegkuch pujutnum ekagta nunak ujumak aents igkuinawai.   </div><div class='s'>Numik neje diigsajum dekamainaitjume tibau </div> <div class='r'>(Lc. 6.43-46)  </div><div class='p'> <span class="verse" id="V15">15&#160;</span>“Kuitamamkatajum profeta wait aina nunú tsanugmajainum, ditak uwija nunin wajas minitjamainawai, tujash anentainig ikamyawa kajena iman ainayatak   <span class="verse" id="V16">16&#160;</span>Nuadui atumek aents aidauk ditá takatji diigsajum wainmainaitjume, untukjak munchiinak nejetsame, antsag uvashkam jagkinmayag juushtayame.   <span class="verse" id="V17">17&#160;</span>Nunisag ashí numi pegkeg aidaushkam pegkegnak nejenai. Tuja numi pegkegchaushkam pegkegchaunak nejenai.   <span class="verse" id="V18">18&#160;</span>Nunin asa numi pegkejak pegkegchaunak nejemaitsui, antsag numi pegkegchaushkam pegkegnak nejemaitsui.   <span class="verse" id="V19">19&#160;</span>Ashí numi pegkegchau nejen aidauk tsupija apea ajaptaiyai.   <span class="verse" id="V20">20&#160;</span>Nuadui atumek aents aidauk dita takaamuji diigsajum wainmainaitjume.   </div><div class='s'>Nayaimpinmag ashí wayachagtinai tibau </div> <div class='r'>(Lc. 13.25-27)  </div><div class='p'> <span class="verse" id="V21">21&#160;</span>“Ashí aents aidau: ‘Apuh, Apuh’, tujutuina duka Apajuí nayaimpinum inama nuig wayachagtin ainawai. Mina Apag nayaimpinum puja nunú wakegamun takasú aina duke wayawagtinai.   <span class="verse" id="V22">22&#160;</span>Nunú tsawan atina dui kuashat aents: ‘Apuh, Apuh’ Jutiishkam amina daagmin chichamjum etsegkabiaji, nuniaku amina daagmin iwanch aidau aentsun egkemtuaush jiijá ishimaiji, tuja aents dutikmainchau aidaush kuashat takasuitji, tujutiagtinai.   <span class="verse" id="V23">23&#160;</span>Tujash wi ayaakun: ‘¡Atumnak wainchau ainajime! ¡Pegkegchau takau aidauwah, wetajum!’ titinaitjai.   </div><div class='s'>Jegamkatasa ajiagbau pachisa tibau </div> <div class='r'>(Mr. 1.22; Lc. 6.47-49)  </div><div class='p'> <span class="verse" id="V24">24&#160;</span>“Makichik aentskesh mina chichamjun antugtuk wi taja dutiksag umia duka, jega jegamtan dekau nugkan initak tai kaya muunnum dekanmitkak ajia jegamkau aajakua nuninai.   <span class="verse" id="V25">25&#160;</span>Nuniai yumi yutug, namakash dujajukui, dasesh senchi nunú jegan umpuau imatika tukuinakush yumpuachui, kaya muunnum dekanmitkaka ajigbau asamtai.   <span class="verse" id="V26">26&#160;</span>Untsu mina chichamjun antuinayatak umigtachuk, aents anentainkachu jegan kayamnum tauk ajigká jegamkauwa nuninai.   <span class="verse" id="V27">27&#160;</span>Nuniai yumi yutug namakash dujajukui, dase senchi jega umpuak tegakui, dutikam shiig tsainkauwai”.   </div><div class='p'> <span class="verse" id="V28">28&#160;</span>Juna aatus Jesús chichá chichakua ashimkamtai, aents aidauk ni jintiamujinak anentai jegagchajui,   <span class="verse" id="V29">29&#160;</span>wagki Jesusak jintinkagtau apu chicham antugtai tumaina imatikas, maestro chicham umiktinun jintinkagtin aidaun nagkaegas, apu chichame antugtai jintimaina imatika jintinkagtau asamtai.   </div><ul class='tnav'>
<li><a href='index.htm'>Mateo</a></li>
<li><a href='MAT06.htm'>&lt;</a></li>
<li><a href='MAT.htm'>7</a></li>
<li><a href='MAT08.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
