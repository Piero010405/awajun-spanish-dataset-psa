<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Job 38</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JOB38.htm" />
</head>
<body>
<ul class='tnav'>
<li><a href='index.htm'>Job</a></li>
<li><a href='JOB31.htm'>&lt;</a></li>
<li><a href='JOB.htm'>38</a></li>
<li><a href='JOB39.htm'>&gt;</a></li>
</ul>
<div class="main">
 
<div class='ms'>Tuke Pujuu Jopan aikbau  </div><div class='chapterlabel' id="V0"> 38</div><div class='mr'>(38.1—42.6)  </div><div class='s'>Job chichaka ashimkamtai Tuke Pujuu aikbau </div> <div class='p'> <span class="verse" id="V1">1&#160;</span>Job chichaka inagnakmatai, dase senchi dasenbaunum Tuke Pujuu Jopan chichajak aatus tiuwai:   </div><div class='b'> &#160; </div> <div class='q'> <span class="verse" id="V2">2&#160;</span>“¿Amesh ya asamea  </div><div class='q'>mina dekatjua nunú  </div><div class='q'>dekaskechua nunin anentakmesh  </div><div class='q'>pegkegchaush chichame?   </div><div class='q'> <span class="verse" id="V3">3&#160;</span>Diik minash amina  </div><div class='q'>wajiujum iwaintugkakiah,  </div><div class='q'>nunikam wi yamai  </div><div class='q'>iniastatjam nunú aigkata:   </div><div class='q'> <span class="verse" id="V4">4&#160;</span>Amek wi nugka najanauwaitag,  </div><div class='q'>nunú tsawantaik atsuyume,  </div><div class='q'>untsu dekaskenum dekakmek,  </div><div class='q'>wi nugka najadiag duwish ¿amesh tuwi pujuyume? nunú kame tujutta.   </div><div class='q'> <span class="verse" id="V5">5&#160;</span>¿Yaki nugkanash múun ati tusash tiyabi?  </div><div class='q'>tuja ¿yaki najanawabi?  </div><div class='q'>duka amek dekatsme.   </div><div class='q'> <span class="verse" id="V6">6&#160;</span>¿Wajinum chichiajaya nugkash awa?  </div><div class='q'>¿Nugka patami asatnunash  </div><div class='q'>ya kayanash apujtuawaita?   </div><div class='q'> <span class="verse" id="V7">7&#160;</span>Kashikmas pegkejan  </div><div class='q'>etsantug jiinama nuniai,  </div><div class='q'>yaya aidau aents ijunag  </div><div class='q'>kantamaina numamtuk kantamiagtai,  </div><div class='q'>ángel aidau nantsemianum  </div><div class='q'>nuaduik amek atsuyume.   </div><div class='q'> <span class="verse" id="V8">8&#160;</span>Tuja nayants nugka  </div><div class='q'>ejapeen jiiniuwa nunú  </div><div class='q'>piyag betsakai tusash  </div><div class='q'>¿ya epetkauwaita?   </div><div class='q'> <span class="verse" id="V9">9&#160;</span>Wi nunak makichik nuwa uchijin jáanchi  </div><div class='q'>pempegama numamtuk,  </div><div class='q'>yujagkim pujui dukukan epetkauwaitjai,  </div><div class='q'>dutikan yujagkim  </div><div class='q'>suwé ijikan idaisauwaitjai.   </div><div class='q'> <span class="verse" id="V10">10&#160;</span>Tuja nayantsak pimu amain aig,  </div><div class='q'>yumi initak jiinaidaun  </div><div class='q'>epenjan idaisauwaitjai.   </div><div class='q'> <span class="verse" id="V11">11&#160;</span>Dutikan chichagkun:  </div><div class='q'>‘Juwig nagkankata, nuigtu  </div><div class='q'>nagkaemakmek piyajaipa;  </div><div class='q'>tuja tsukatbaujum  </div><div class='q'>ishamain waja dushakam  </div><div class='q'>nuigtuk wee pujushtatui’, tiuwaitjai.   </div><div class='b'> &#160; </div> <div class='q'> <span class="verse" id="V12">12&#160;</span>“Amek tsawan pegkejan etsantug  </div><div class='q'>tsawagti tusamek makichkish inachuitme.   </div><div class='q'> <span class="verse" id="V13">13&#160;</span>Amek nuigtush etsa ashí nugkanum etsanjati,  </div><div class='q'>nunitai aents pegkegchau aidau  </div><div class='q'>suwenum uumjatnume  </div><div class='q'>tusamek inachuitme.   </div><div class='q'> <span class="verse" id="V14">14&#160;</span>Nunú etsa etsantug jiinak  </div><div class='q'>nugkanak jáanch kapantuama iman emawai.   </div><div class='q'> <span class="verse" id="V15">15&#160;</span>Nunitai aents pegkegchau takau aidauk  </div><div class='q'>kashi uumak takamin asag,  </div><div class='q'>nunikchamin dekapenak idayinawai,  </div><div class='q'>wagki tsawai nuniagtaik,  </div><div class='q'>achika suwimak suwam amain asag.   </div><div class='q'> <span class="verse" id="V16">16&#160;</span>¿Tuja yumish tuwiyag jiinua  </div><div class='q'>nunú wainkatasamesh,  </div><div class='q'>amesh nayantsa initkenish jegamkayum?   </div><div class='q'> <span class="verse" id="V17">17&#160;</span>¿Amesh aents jakau aidau  </div><div class='q'>batsamtain jegamesh wainkaukaitam?   </div><div class='q'> <span class="verse" id="V18">18&#160;</span>¿Tuja nugkash wajupa múuntaita  </div><div class='q'>dusha dekamek?  </div><div class='q'>¡Nunú ame dekakmek minash ujatkata!   </div><div class='q'> <span class="verse" id="V19">19&#160;</span>¿Tuja tsaaptinush  </div><div class='q'>suwejaish tuwi awa?   </div><div class='q'> <span class="verse" id="V20">20&#160;</span>Amek duka dekachu asam  </div><div class='q'>tsaaptinuk emamaitsume,  </div><div class='q'>tuja suweshkam emamaitsume.   </div><div class='q'> <span class="verse" id="V21">21&#160;</span>¡Nunú aidaun wi najanauwaitag,  </div><div class='q'>nunú tsawantinig eke  </div><div class='q'>akiinchau asam atsuyume!   </div><div class='b'> &#160; </div> <div class='q'> <span class="verse" id="V22">22&#160;</span>“¡Tuja wisha yujagminash bicha aidaujaish  </div><div class='q'>tuwig ukuaja duka amek waintsume!   </div><div class='q'> <span class="verse" id="V23">23&#160;</span>Nunak maaninamunum  </div><div class='q'>aents pegkegchau aidau suwimak suwaku,  </div><div class='q'>yutumtijatnun ukusan pujugjai.   </div><div class='q'> <span class="verse" id="V24">24&#160;</span>¿Tuja peem peetish itug weawaki?  </div><div class='q'>duka amek dekatsme.  </div><div class='q'>¿Tuja dasesh etsa  </div><div class='q'>minitaiya nuni dasenkash,  </div><div class='q'>itusaya ashí nugkanash jajutuaki?  </div><div class='q'>duka amek dekatsme.   </div><div class='q'> <span class="verse" id="V25">25&#160;</span>¿Nugka taimunum  </div><div class='q'>yumi saagama numamtuk  </div><div class='q'>yumin yutumtikna dusha yaita?  </div><div class='q'>tuja ¿yaita aents jintan inaktumaina numamtuk,  </div><div class='q'>ipamat pati wetai jinta inaktinush? duka amek dekatsme.   </div><div class='q'> <span class="verse" id="V26">26&#160;</span>Witjai nuna dutikaunuk,  </div><div class='q'>tuja witjai uwejush aents makichkish atsamunum yutumtikaunuk,   </div><div class='q'> <span class="verse" id="V27">27&#160;</span>wagki nunú yutak nugka tutuptinnash  </div><div class='q'>uchupjati, dutikam chijichig tsapaiti tusan dutikajai.   </div><div class='q'> <span class="verse" id="V28">28&#160;</span>Yumi, nuigtu jegashik aina duka  </div><div class='q'>aents apagtin aina nuninchau ainawai. ¡Witjai nuna najanaunuk!   </div><div class='q'> <span class="verse" id="V29">29&#160;</span>Bicha aidauk, tuja jegashik aidauk  </div><div class='q'>aents dukugtin aina nuninchau ainawai.  </div><div class='q'>¡Witjai nuna najankaunuk!   </div><div class='q'> <span class="verse" id="V30">30&#160;</span>¡Witjai yuminak bichatin  </div><div class='q'>kaya katsugma iman emaunuk,  </div><div class='q'>tuja nayantsa awankenishkam bichatbikajan katsujam emauwaitjai!   </div><div class='b'> &#160; </div> <div class='q'> <span class="verse" id="V31">31&#160;</span>“¡Yaya aidau ijumnag ayá duka  </div><div class='q'>ame dutikachuitme!  </div><div class='q'>¡Tuja amechuitme yaya  </div><div class='q'>ijumnaju aidau sutu tutai,  </div><div class='q'>tunim tutai ditash  </div><div class='q'>kanakag aina nunú umikumek!   </div><div class='q'> <span class="verse" id="V32">32&#160;</span>Tuja ¿amekaitam  </div><div class='q'>makichik yaya múun tsawak  </div><div class='q'>etsanjati timawa nunú etsanmitkaum?  </div><div class='q'>Tuja ¿amekaitam yaya ijumnaju aidau  </div><div class='q'>Osa múun tutaya nunú,  </div><div class='q'>Osa yaijuch tutaya nunujai  </div><div class='q'>wantinkatnume tusam iwaidaum?   </div><div class='q'> <span class="verse" id="V33">33&#160;</span>Tuja yaya aidau, nantu aidau,  </div><div class='q'>tikich aidau nayaimpinum ayá dusha ¿wajuk buchitainawaki?  </div><div class='q'>duka amek anentaimsamek ejemaitsume.  </div><div class='q'>¡Nuadui amek nunú aidau etsantug  </div><div class='q'>nugkan tsaaptin ematnume  </div><div class='q'>tusamek tumaitsume!   </div><div class='q'> <span class="verse" id="V34">34&#160;</span>¿Amesh yumi yujagminmaya  </div><div class='q'>yutak piyagti tusamesh tumainkaitam?   </div><div class='q'> <span class="verse" id="V35">35&#160;</span>¡Amek chaajip, peem aina duka,  </div><div class='q'>amina inakmejai betek  </div><div class='q'>umigtuktinme tusamek,  </div><div class='q'>tikich yantamnum wetajum  </div><div class='q'>tusamek tumaitsume!   </div><div class='q'> <span class="verse" id="V36">36&#160;</span>¿Yaita atash ayumpan,  </div><div class='q'>chigki aina nujai tsawantan dekapeak  </div><div class='q'>shinin atinme tusa tiuwa dusha?   </div><div class='q'> <span class="verse" id="V37">37&#160;</span>Wika yachaitag iman asan,  </div><div class='q'>yujagmish wajupa ayawa nunak dekajai.  </div><div class='q'>Tuja witjai yumi yutumtiknunuk.   </div><div class='q'> <span class="verse" id="V38">38&#160;</span>Wi yumi yutumtikag nunak  </div><div class='q'>nugka yukukuntua nunú chupija  </div><div class='q'>achinig katsujam wajasti tusan dutikajai.   </div><div class='b'> &#160; </div> <div class='q'> <span class="verse" id="V39">39&#160;</span>“¿Amekaitam león aidau  </div><div class='q'>dita uchijin ayuja ututuakti tusam  </div><div class='q'>yutaiji egatka suum?   </div><div class='q'> <span class="verse" id="V40">40&#160;</span>¡León niina waajin uumak tepes,  </div><div class='q'>nuniachkush dupanum  </div><div class='q'>uumak tepesa, kuntinjin tsekenti  </div><div class='q'>tepejuk maina duka ame dutikatsme!   </div><div class='q'> <span class="verse" id="V41">41&#160;</span>¡Chuwagka uchiji aidau  </div><div class='q'>yapajainak buutiagtai,  </div><div class='q'>yutaijin mina segatuina  </div><div class='q'>duka amek sumaitsume!”   </div><ul class='tnav'>
<li><a href='index.htm'>Job</a></li>
<li><a href='JOB31.htm'>&lt;</a></li>
<li><a href='JOB.htm'>38</a></li>
<li><a href='JOB39.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
