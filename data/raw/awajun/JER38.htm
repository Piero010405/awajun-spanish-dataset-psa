<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Jeremías 38</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JER38.htm" />
</head>
<body>
<ul class='tnav'>
<li><a href='index.htm'>Jeremías</a></li>
<li><a href='JER37.htm'>&lt;</a></li>
<li><a href='JER.htm'>38</a></li>
<li><a href='EZK01.htm'>&gt;</a></li>
</ul>
<div class="main">
 
<div class='chapterlabel' id="V0"> 38</div><div class='s'>Jeremías achika waanum egkeamu </div> <div class='p'> <span class="verse" id="V1">1&#160;</span>Nunú kuashat tsawan nagkaemakiu ai, Jeremíasan shiwaaji aidau: Matánka uchiji Sefatías, Pashura uchiji Guedalías, Selemíasa uchiji Jucal, aatus antuinamunum Jeremías aents tuwakbaunum chichaman etsejak:   <span class="verse" id="V2">2&#160;</span>“Tuke Pujuu chichaak: ‘Juju yaaktanum juwak pujauk maaniamunum, nujantai, jatai aatus jinawagtatui, untsu babilonianmaya suntag aidaunum sujumanuk, pujutjinakesh uwemtijattawai.’   <span class="verse" id="V3">3&#160;</span>Tuja nuigtu Tuke Pujuu chichaak: ‘Juju yaaktanak Babilonia nugkan apuji niinu awajsattawai, dutikamtaig makichkish atanmainchau atatui’, tawai Apajuí”, tiuwai Jeremías.   </div><div class='p'> <span class="verse" id="V4">4&#160;</span>Nuna antukag apu atuwe aidau apun chichajuinak:  </div><div class='p'>“Jeremiasak nuna taku, suntag yaaktanum batsata nunak ashí aents aidaujai, kakakchau wainkauchia nunin anemtikawai. Juju aentsuk pegkegnakesh augmatu wekaetsui, ima pegkegchaunak augmatui”, tuidau.   </div><div class='p'> <span class="verse" id="V5">5&#160;</span>Tusa tiagtai apu Sedequías ditan ayaak:  </div><div class='p'>“Ayu, atum tajum duka pegkejai, atum itugkatag tajume dutikatajum. Wika atum dutikatag tabaunak dutikawaigpajum tumaitsujai”, tiuwai.   <span class="verse" id="V6">6&#160;</span>Tusa timatai, shimutuk Jeremíasan achikajui, dutikawag daekai jigkawag apu uchiji Melquías aajakua nuna yumigmatji agá taimu aajakua nuwi egkeawajui. Nunú yumigmatnumak yumi atsau, ayatak kunta piyaku asamtai, nuwi initak amamki egkemsauwai.   <span class="verse" id="V7">7&#160;</span>Dutikawaju ai etiope aents apu inake kajittsa diitai Ébed-mélec apu inamtain pujujakua nunú, Jeremíasan achika waanum egkeawaje tabaun dekauwai. Nunú tsawantinig apu Sedequíasak Benjamígka waitiji tutainum ijunak pujujakui.   <span class="verse" id="V8">8&#160;</span>Untsu Ébed-mélec apu pujusa inamtaijin pujau jiinki apu ujaktatus weuwai.   <span class="verse" id="V9">9&#160;</span>Nunik jegajua ujaak: “Apujuh, au aents aidau Jeremíasan shiig senchi waitkainawai, nugka taimunum initak egkeam puja nuwig pujus nujantai jakattawai, tuja pag sumainchakam ashí yaaktanmak atsawai”, tiuwai.   <span class="verse" id="V10">10&#160;</span>Tusa ujakam apu Sedequías Ébed-mélekan inajui, treinta aents jukim Jeremías eke jatsaig jiiktajum tusa.   <span class="verse" id="V11">11&#160;</span>Tusa tima Ébed-mélec aentsu yajuak, apu pujusa inamtaijin makichik tesaamu jáanch ijumtainum waya, jáanch mamukun juki, daekai jigka Jeremíasan detuauwai.   <span class="verse" id="V12">12&#160;</span>Dutika chichajak:  </div><div class='p'>“Anú jáanchia duwi kuntugmin pempemagta, daek pakapakai”, tiuwai. Tusa tima kuntujin jáanchin pempemajui.   <span class="verse" id="V13">13&#160;</span>Nunikmatai daeka detuawag jiikiajui. Dutika jiikim Jeremiasak apu suntaji aidau ijuntai agá aajakua nuwi pujau.   </div><div class='s'>Sedequías Jeremíasan untsukbau </div> <div class='p'> <span class="verse" id="V14">14&#160;</span>Nuwi pujaun Jeremías jukijum Apajuí emematku ijuntai waitiji kampatuma nuwi ejentatajum, tusa apu Sedequías timatai, jukiag ejeentajui. Dutikawagmatai apu Sedequías Jeremíasan jegantun chichajak:  </div><div class='p'>“Wi amina iniastatjam nunú waitjutsuk dekas aigkata”, tiuwai.   <span class="verse" id="V15">15&#160;</span>Tusa tama Jeremías ayaak:  </div><div class='p'>“Wi dekaskenum aimkamtaig amek mantuattame, tuja wi chicham pegkejan amina ujaish antugtukchattame”, tiuwai.   <span class="verse" id="V16">16&#160;</span>Tusa tutai apu Sedequías nii dekaskenum umiktinjin ashishmas chichajak:  </div><div class='p'>“Atsa, mashtatjame, nunak Tuke Pujuu iina pujutan amasua nuna daajin tajame. Tuja tikich maatnume tusanush idaisashtatjame”, tiuwai.   <span class="verse" id="V17">17&#160;</span>Tusa tama Jeremías Sedequíasan chichajak:  </div><div class='p'>“Ayu, kame ujaktajame: Tuke Pujuu ashí senchigtina nunú chichaak: ‘Atum aidautigmek ashí Babilonia apujin sumimkatajum, nunikjumek amina pataim aidaujaí uwemjattagme. Tuja yaaktakesh apenashtatui.   <span class="verse" id="V18">18&#160;</span>Untsu ame nunishtaik, juju yaaktanak babilonianmaya aidau utsantuawag apeawagtatui, dutikainakui atumshakam makichkish uwemjashtatjume’ tujamui”, tiuwai.   <span class="verse" id="V19">19&#160;</span>Tusa tutai Sedequías ayaak:  </div><div class='p'>“Kame nunak nunimainaitjai, tujash judío aents aidau babilonianmayajai ijunjaja nuna wi ishamajai. Wi Babilonia apujin yunumtaik, nunú judío aents aidau minak senchi suwi suwimjuinakua mantumain ainawai”, tiuwai.   <span class="verse" id="V20">20&#160;</span>Tusa tutai Jeremías ayaak:  </div><div class='p'>“Apujuh, aminak judío aents aidauk suwimjamachagtatui. Tuke Pujuu chichamen wi amina tajam nunú wait aneasam umikta, nunú umiakmek shiig pujustatme, tuja nuigtush mantamachagtatui.   <span class="verse" id="V21">21&#160;</span>Untsu Tuke Pujuu tujama nunú umiatsminish, waji utugchatak nagkaetamkiti nuna Apajuí iwaintugkame.   <span class="verse" id="V22">22&#160;</span>Apujuh, ame pujusa inamtaigmin nuwa aidau batsata nunak babilonianmaya aidau ashí yajuakag suntaja apuji aidaun susagtatui, dutikam imau batsamas chichainak:  </div><div class='p'>“ ‘Apu Sedequíasnak niina kumpauchiji aidau tsanujag depetkagmayi, amina kumpajum aidauk ashí idaitamsaje. Tuja amek suwemea iman kuntanum amamam tepeattaku wajame’, tujamiagtinai”, tiuwai.   <span class="verse" id="V23">23&#160;</span>Nuna tusa nuigtushkam chichajak:  </div><div class='p'>“Amina nuwem aina nunak uchijum aidaujai ashí Babilonia nugkanum yajuakagtatui, tuja ameshkam uwemjashtatme, Babilonia apuji aminak achigmaktatui, tuja yaaktanashkam apeawagtatui”, tiuwai.   <span class="verse" id="V24">24&#160;</span>Tusa tutai Sedequías Jeremíasan chichajak:  </div><div class='p'>“Ame pujutjum puyatjakmek, juju mina ujatkaum duka makichkish tikichik ujakaipa.   <span class="verse" id="V25">25&#160;</span>Tuja wi amijai chichasag nuna apu aidau dekawag, waji pachisam apush ausamume, tuja niish wajinjutpame nunú uutsuk etsegkata, tuja nunú etsegchakmek mantamnattame tujamain ainawai.   <span class="verse" id="V26">26&#160;</span>Tusa tujamainakuig ame chichagkum: ‘Ataktu awagtukmek Jonatágka jeen aents achika egketai awa nuwi egkeam pujus jakati tusamek wait aneasam tujutipa tusan augkun pujumjai’ tita”, tiuwai.   <span class="verse" id="V27">27&#160;</span>Tusa apu tibaunak imatiksag ashí apu atuwe aidau Jeremíasan shimutkajui. Nunik jegajuawag inidau. Tusa iniam, apu tuu aimkata tibaunak imatiksag betek aimkauwai. Tusa timatai, apu Sedequías Jeremíasjai chichamun antukchaju asag utugchatan tutsuk agkan ukukiajui.   <span class="verse" id="V28">28&#160;</span>Tuja Jeremiasak suntaja ijuntai agá aajakua nuwi pujau. Nuwi pujaig Jerusalégkan jetekag utuawajui.  </div><ul class='tnav'>
<li><a href='index.htm'>Jeremías</a></li>
<li><a href='JER37.htm'>&lt;</a></li>
<li><a href='JER.htm'>38</a></li>
<li><a href='EZK01.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
