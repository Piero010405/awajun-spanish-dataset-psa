<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Salmos 118</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/PSA118.htm" />
</head>
<body>
<ul class='tnav'>
<li><a href='index.htm'>Salmos</a></li>
<li><a href='PSA116.htm'>&lt;</a></li>
<li><a href='PSA.htm'>118</a></li>
<li><a href='PSA119.htm'>&gt;</a></li>
</ul>
<div class="main">
 
<div class='chapterlabel' id="V0"> 118</div><div class='s'>Tuke Pujuu uwemtikagtugbaunum see tabau </div> <div class='q'> <span class="verse" id="V1">1&#160;</span>Tuke Pujuu see titajum,  </div><div class='q'>wagki niyai pegkejak;  </div><div class='q'>niina anenkajig tuke auwai.   </div><div class='q'> <span class="verse" id="V2">2&#160;</span>Israel aents aidauk yamaikiuch:  </div><div class='q'>“Apajuí anenkeg tuke auwai”, titinme.   </div><div class='q'> <span class="verse" id="V3">3&#160;</span>Sacerdote aidaushkam:  </div><div class='q'>“Apajuí anenkeg tuke auwai”, titinme.   </div><div class='q'> <span class="verse" id="V4">4&#160;</span>Tuke Pujuun eme anentus diin aidaushkam:  </div><div class='q'>“Apajuí anenkeg tuke auwai”, titinme.   </div><div class='b'> &#160; </div> <div class='q'> <span class="verse" id="V5">5&#160;</span>Waittanum pujusan  </div><div class='q'>Tuke Pujuun untsukbaijai,  </div><div class='q'>dutika ai, aijuk uwemtijugmayi.   </div><div class='q'> <span class="verse" id="V6">6&#160;</span>Tuke Pujuu wijaig pujawai;  </div><div class='q'>nuadui wika ishamkagtatsjai;  </div><div class='q'>minak makichkish pegkegchauk  </div><div class='q'>awajtumain ainatsui.   </div><div class='q'> <span class="verse" id="V7">7&#160;</span>Tuke Pujuu wijaig pujawai;  </div><div class='q'>nuniau asa minak nii yaintui.  </div><div class='q'>¡Nuadui mina shiwag aidau  </div><div class='q'>mina kajegtuina nuna nii ijinamun wainkattajai!   </div><div class='q'> <span class="verse" id="V8">8&#160;</span>Aentsnum kajintsa anentaima wekaetsuk,  </div><div class='q'>dekas Tuke Pujuuwaig kajintsa anentaimainaitji.   </div><div class='q'> <span class="verse" id="V9">9&#160;</span>Apu aidaunum kajintsa anentaima wekaetsuk,  </div><div class='q'>dekas Tuke Pujuuwaig kajintsa anentaimainaitji.   </div><div class='q'> <span class="verse" id="V10">10&#160;</span>Tikich nugkanmaya aents aidau  </div><div class='q'>tuwagtukagmayi;  </div><div class='q'>tujash Tuke Pujuu daajin depetkamiajai.   </div><div class='q'> <span class="verse" id="V11">11&#160;</span>Ashí tententuawagmayi;  </div><div class='q'>tujash Tuke Pujuu daajin depetkabiajai.   </div><div class='q'> <span class="verse" id="V12">12&#160;</span>Etejai betek tuwagtukagmayi;  </div><div class='q'>tujash jagki ijumjamun jii apea  </div><div class='q'>emegkauwama imatikan ajapabiajai;  </div><div class='q'>¡Tuke Pujuu daajin depetkabiajai!   </div><div class='q'> <span class="verse" id="V13">13&#160;</span>Ajua maami tusag shitatkiagmayi;  </div><div class='q'>tujash minak Tuke Pujuu ayamjutkabi.   </div><div class='q'> <span class="verse" id="V14">14&#160;</span>Wika Tuke Pujuu mina senchimtija  </div><div class='q'>nuna kantamjajai.  </div><div class='q'>¡Niiyai mina uwemtijinuk!   </div><div class='b'> &#160; </div> <div class='q'> <span class="verse" id="V15">15&#160;</span>Aents Apajuín umijin aina nuna jenig  </div><div class='q'>shiig aneas untsumainak:  </div><div class='q'>“Tuke Pujuun senchijiya nunú depetmake”,  </div><div class='q'>titinme.   </div><div class='q'> <span class="verse" id="V16">16&#160;</span>¡Tuke Pujuun senchijiya duka  </div><div class='q'>augmatkuish, makichkish ejemaitsui!  </div><div class='q'>¡Tuke Pujuun senchijiya nunú depetmakui!   </div><div class='q'> <span class="verse" id="V17">17&#160;</span>¡Jakashtatjai, iwaku pujuttajai,  </div><div class='q'>wagki Tuke Pujuu iina ayamjutpak  </div><div class='q'>dutikauwa nuna etsegkatasan!   </div><div class='q'> <span class="verse" id="V18">18&#160;</span>Tuke Pujuu minak shiig senchi  </div><div class='q'>suwimkan sujusmayi;  </div><div class='q'>tujash jakati tusag idaituschabi.   </div><div class='b'> &#160; </div> <div class='q'> <span class="verse" id="V19">19&#160;</span>¡Apajuí jee pegkegma nuna  </div><div class='q'>waitiji ujatjitajum;  </div><div class='q'>nuwi wayan Tuke Pujuun see titag tajai!   </div><div class='q'> <span class="verse" id="V20">20&#160;</span>Juju waitiya duka  </div><div class='q'>Tuke Pujuu pujamunum waitaiyai;  </div><div class='q'>aents Apajuín nemajin aidauk  </div><div class='q'>nunú waitiya nuni wayawagtinai.   </div><div class='b'> &#160; </div> <div class='q'> <span class="verse" id="V21">21&#160;</span>Tuke Pujuuwah, see tajame  </div><div class='q'>wagki ame antugtukam uwemtijuju asamin.   </div><div class='q'> <span class="verse" id="V22">22&#160;</span>Kaya ekenag jegamin aidau  </div><div class='q'>kaya pegkegchauwai tusag,  </div><div class='q'>dakitjajua nunú yamai  </div><div class='q'>dekas kaya ima pegkeg atsumtai wajase.   </div><div class='q'> <span class="verse" id="V23">23&#160;</span>Nunak Tuke Pujuu dutikae,  </div><div class='q'>duka yamaik puyattsa diimainai.   </div><div class='q'> <span class="verse" id="V24">24&#160;</span>Juju tsawanta juwai,  </div><div class='q'>Tuke Pujuu iina ayamjutpakua nunú;  </div><div class='q'>nuadui ¡yamai shiig anenaku jiistamawagmi!   </div><div class='b'> &#160; </div> <div class='q'> <span class="verse" id="V25">25&#160;</span>Tuke Pujuuwah, ¡wait aneasam uwemtikagtugta!  </div><div class='q'>Tuke Pujuuwah, ¡wait aneasam yaijatkata,  </div><div class='q'>shiig batsamsagmi!   </div><div class='q'> <span class="verse" id="V26">26&#160;</span>¡Tuke Pujuu awemamu mina nunú  </div><div class='q'>dekas ememattai ati!  </div><div class='q'>¡Tuja Tuke Pujuu jee pegkegma nuwi pujusan atumin pegkegnum yumigkiajime!   </div><div class='q'> <span class="verse" id="V27">27&#160;</span>Tuke Pujuuk Apajuíyai.  </div><div class='q'>¡Apajuíyai tsaaptinun sujamsauk!  </div><div class='q'>Yagkug aidau yajuaka altarnum  </div><div class='q'>ejegawagmi, dutikawaja Apajuí  </div><div class='q'>aentsji aidau nuwi batsata nunú uyuntsagmi.   </div><div class='b'> &#160; </div> <div class='q'> <span class="verse" id="V28">28&#160;</span>Amek mina Apajuíg asamin see tajame,  </div><div class='q'>nuniakun amina imanjumin emematjai.   </div><div class='b'> &#160; </div> <div class='q'> <span class="verse" id="V29">29&#160;</span>Tuke Pujuu see titajum,  </div><div class='q'>wagki niyai pegkejak;  </div><div class='q'>niina anenkajig tuke auwai.   </div><ul class='tnav'>
<li><a href='index.htm'>Salmos</a></li>
<li><a href='PSA116.htm'>&lt;</a></li>
<li><a href='PSA.htm'>118</a></li>
<li><a href='PSA119.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
