<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Salmos 95</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/PSA095.htm" />
</head>
<body>
<ul class='tnav'>
<li><a href='index.htm'>Salmos</a></li>
<li><a href='PSA093.htm'>&lt;</a></li>
<li><a href='PSA.htm'>95</a></li>
<li><a href='PSA096.htm'>&gt;</a></li>
</ul>
<div class="main">
 
<div class='chapterlabel' id="V0"> 95</div><div class='s'>Apajuí shiig anentsa kantamjuawagmi </div> <div class='q'> <span class="verse" id="V1">1&#160;</span>Kaunatajum,  </div><div class='q'>Tuke Pujuu, iina kuitamjamak  </div><div class='q'>uwemtijamna nunú  </div><div class='q'>shiig aneasa kantamjuawagmi.   </div><div class='q'> <span class="verse" id="V2">2&#160;</span>Nii pujamunum wayawaja  </div><div class='q'>nii emematku kantamtai kantamjuawagmi.   </div><div class='q'> <span class="verse" id="V3">3&#160;</span>Wagki Tuke Pujuuwai dekas múun senchigtin,  </div><div class='q'>ashí tikich apajuímtai aina nunashkam Apujiyai.   </div><div class='q'> <span class="verse" id="V4">4&#160;</span>Nugkak initken nagkamas  </div><div class='q'>ashí Apajuí emetuam awai,  </div><div class='q'>tuja muja tsakaju aidaushkam niinu ainawai.   </div><div class='q'> <span class="verse" id="V5">5&#160;</span>Tuja nayantsashkam  </div><div class='q'>nii najanamu asa ima niinuke.  </div><div class='q'>¡Nugkanashkam nigki najanauwai!   </div><div class='b'> &#160; </div> <div class='q'> <span class="verse" id="V6">6&#160;</span>Minitajum,  </div><div class='q'>Tuke Pujuu, iina najapauwa nunú  </div><div class='q'>tikishmatja emematiagmi.   </div><div class='q'> <span class="verse" id="V7">7&#160;</span>Niyai iina Apajuíjig,  </div><div class='q'>tuja iik niina aentsji ainaji,  </div><div class='q'>nuadui uwija kuitamin  </div><div class='q'>niina uwigjin kuitamama numamtuk  </div><div class='q'>iinash kuitamjamui.  </div><div class='q'>Apajuí yamai atumin tujama  </div><div class='q'>nunú antuktajum.   </div><div class='q'> <span class="verse" id="V8">8&#160;</span>“Yaunchuk Meribánum,  </div><div class='q'>tuja uwejush Masánmashkam  </div><div class='q'>Apajuí chichamen intimjukiu aina  </div><div class='q'>numamtuk wajakaigpajum.   </div><div class='q'> <span class="verse" id="V9">9&#160;</span>Atumin muunjum aajaku aina duka  </div><div class='q'>kuashat wainchatai aidaun  </div><div class='q'>wi iwainamun wainainayatak,  </div><div class='q'>dekaskechua nunin diisu ainawai.   </div><div class='q'> <span class="verse" id="V10">10&#160;</span>Nuadui nunú aents aidaun  </div><div class='q'>dakitjan cuarenta mijan pujubiajai,  </div><div class='q'>nuniakun: ‘Juju aents aidauk  </div><div class='q'>shiig wainak yujawai; núnidau asag  </div><div class='q'>mina chichamjunak umigtuinatsui’.   </div><div class='q'> <span class="verse" id="V11">11&#160;</span>Nuadui kajekan,  </div><div class='q'>chicham yapajiashtinun chichaakun:  </div><div class='q'>‘Dita shiig batsamsatnun nugka pegkejan  </div><div class='q'>wi ditan anagkuawaitag  </div><div class='q'>nuwig ditak jegashtin atinme’ tiabiajai”,  </div><div class='q'>tiuwai Apajuí.   </div><ul class='tnav'>
<li><a href='index.htm'>Salmos</a></li>
<li><a href='PSA093.htm'>&lt;</a></li>
<li><a href='PSA.htm'>95</a></li>
<li><a href='PSA096.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
