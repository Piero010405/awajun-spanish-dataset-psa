<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Lucas 14</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/LUK14.htm" />
</head>
<body>
<ul class='tnav'>
<li><a href='index.htm'>Lucas</a></li>
<li><a href='LUK13.htm'>&lt;</a></li>
<li><a href='LUK.htm'>14</a></li>
<li><a href='LUK15.htm'>&gt;</a></li>
</ul>
<div class="main">
 
<div class='chapterlabel' id="V0"> 14</div><div class='s'>Jesús aents jau etsagagbau </div> <div class='p'> <span class="verse" id="V1">1&#160;</span>Tsawan ayamtai ai Jesús fariseo aidau apuji jeen yujumka yuwatatus weuwai, nunitai tikich fariseo aidauk wajukatig tusag diidau.   <span class="verse" id="V2">2&#160;</span>Nunik waikmá Jesús wainkau aents iyashin iyag tepettaman.   <span class="verse" id="V3">3&#160;</span>Nunitai Jesús escriba aidaun, fariseo aidaujai iniak:  </div><div class='p'>—¿Tsawan ayamtai aish aents jaush etsagaumainkaih, atsa etsagaumainchaukaih? tau.   </div><div class='p'> <span class="verse" id="V4">4&#160;</span>Tujash ditak aimainachu. Nuniagtai Jesús kuntunum achiká etsagaju, dutika awemauwai.   <span class="verse" id="V5">5&#160;</span>Nudiagtai ditan chichajak:  </div><div class='p'>—¿Yaa atum ainajum anuiyash uchijigkesh nuniachkush torojigkesh waanum egkemamtaish, tsawan ayamtaiyai tusash wamak jiiskesh idaimainaita?   </div><div class='p'> <span class="verse" id="V6">6&#160;</span>Tamashkam ditak aimainchau dekapedau.   </div><div class='s'>Nuwenbaunum ipaamu aidau </div> <div class='p'> <span class="verse" id="V7">7&#160;</span>Nuwenbaunum ipaamu aidau aents eme anentsá ekentsatin aidaun etegkawag pekabiagtai, juna augmatu:   </div><div class='p'> <span class="verse" id="V8">8&#160;</span>—Makichik aentskesh nuwenbaunum ipapamtaish, aents eme anentsá ekentsatin aidaunmag ekeemsaipa, wagki amina nagkaetamsau tikich eme anentsá ipaamush amainai;   <span class="verse" id="V9">9&#160;</span>nuniau asa amina ipapauwa nu tajuntugman: “Wajaktá, ju aents ekeemsati”, tujamkui, datsá datsanjai wajakim ukunum ekeemtai aunum ekeemsaim.   <span class="verse" id="V10">10&#160;</span>Duka nunitsuk, ipapawagmataish ukunum ekeemsata, nuniamin ni ipapauwa nu minak: “Kumpajuh, eemkam ekeemtai pegkeja awi ekeemsata”, tujamti. Aatus dutijamamtai ashí ipaamu aina nuna eemtinish eme anentam atatme.   <span class="verse" id="V11">11&#160;</span>Wagki nigki eme anenmama duka, imanchau diyam atinai, untsu imanchau diyamua nu eme anentam atinai.   </div><div class='p'> <span class="verse" id="V12">12&#160;</span>Nuigtushkam aents niina ipauwa nuna chichajak:  </div><div class='p'>—Yuwatin umiakjumesh nuniachkugmesh aagkú yuwatin dutikakjumesh, kumpajum aidau, yatsum aidau, pataim aidau, amijai ijutkamu wiyakuch pujaukesh ipaawaipa; nu dutikamak, ditashkam dutiksag ipapainakui, akikbauwa nunin juwaktatme.   <span class="verse" id="V13">13&#160;</span>Duka nunitsuk, yuwatin pegkeg umiakmek untsuktá ujunauch aidau, takamainchau aidau, shutú aidau, wainmachu aidaushkam;   <span class="verse" id="V14">14&#160;</span>nuniakmek shiig aneastinaitme, wagki ditak akigmamainchau asagmatai, tujash aents pegkejan takasú aidau nantajagtina dui akiam atinaitme.   </div><div class='s'>Aagkú yuwatin pachisa augmattsamu </div> <div class='r'>(Mt. 22.1-14)  </div><div class='p'> <span class="verse" id="V15">15&#160;</span>Nu tabaun antuk, Jesusjai mesanum pekaja nuiya makichik chichaak:  </div><div class='p'>—Shiijap aneastin ainawa Apajuí inamtaijin yutai shiig umikbaun yuawagtin aina duka, tau.   </div><div class='p'> <span class="verse" id="V16">16&#160;</span>Tutai Jesús ayaak:  </div><div class='p'>—Makichik aents yutain shiig umikui aagkú yuwatnun, dutika kuashat ipamauwai.   <span class="verse" id="V17">17&#160;</span>Dutika aagkú yuamu hora jegamtai, inaken awemauwai ipaamu aidaun ujaktí tusa, dutikak: Kaunatnume, yuwatnuk ashí uminkae, tita tusa.   <span class="verse" id="V18">18&#160;</span>Tujash ashí makí makichik tsakugtugti tutan nagkamawaju. Dekatkau ipaamua nu chichaak: “Yamá nugká sumakjai, nuna diyakun wetatjai, wait aneas tsagkugtugti”, tau.   <span class="verse" id="V19">19&#160;</span>Nuniai tikich chichau: “Cinco toron yachigkan sumakjai, nuna dekapsatasan weajai, wait aneas tsagkugtugti”, tiu.   <span class="verse" id="V20">20&#160;</span>Tikitchakam aikasag: “Yamá nuwenajai, nuniau asan minishtatjai”, tau.   <span class="verse" id="V21">21&#160;</span>Tiagmatai inak wakitki apujin ashí ujakui. Dutikam jeennushkam kajeká inaken chichajak: “Wamak plaza aina nui wetá nuigtú yaaktanum jinta aina nuishkam, nunikam ujunauch aidau, takamainchau aidau, shutú aidau, wainmachu aidaushkam jui ikaunmakta”, tiuwai.   <span class="verse" id="V22">22&#160;</span>Tima inakshakam wee, aents nunin aidaunak yajuak ikaunma apujin wejí: “Apuh, ame tujutmaum nunak imatiksanuk umikjai, tujash nuigtú ekeemainuk awai”, tau.   <span class="verse" id="V23">23&#160;</span>Tama apu inaken chichajak: “Wetá jinta aina nui nuigtú yaakat pegmagbau agaaji aina nuishkam, nunikam tikich aidau wainkam kakantsam jukim ikaunmata, mina jegajui ekeemtai agkan awa nu ashí piyakti.   <span class="verse" id="V24">24&#160;</span>Wagki wi nagkamchakun ipaamu agma duka, aagkú yuwatnun shiig umikag nunak yuwachagtatui”, tiuwai.   </div><div class='s'>Cristo nemagbaunum waitmaina nu </div> <div class='r'>(Mt. 10.37-38; 5.13)  </div><div class='p'> <span class="verse" id="V25">25&#160;</span>Kuashat aents Jesusjai weedaun, ayampatua chichajak:   <span class="verse" id="V26">26&#160;</span>“Makichik aentskesh mina nemagtayatak, apajin, dukujin, nuween, uchijí aidaun, yachi aidaun, umayí aidaun, niina pujutinakesh imá senchi aneauk, mina jintintaijuk amaitsui.   <span class="verse" id="V27">27&#160;</span>Nunisag mina nemagtuk waittan dakitaushkam, mina jintintaijuk amaitsui.   <span class="verse" id="V28">28&#160;</span>Atum ainajum anuiya, torre jegamkatatus wakegakug, ¿dekatkauk wajupa akikaik jegamainaita kuichkish kuashtash ajuta ju ashimainush tusa ekeemas anentaimainchaukait?   <span class="verse" id="V29">29&#160;</span>Nuniachkug jegamkatatus ajiajuitak ashimkashmataig, ashí nuna wainaidauk dushikmain ainawai;   <span class="verse" id="V30">30&#160;</span>nuninak: ‘Junak makichik aents jegamkatatus nagkamabi, nunikiatak ashimkachmayi’, tumain ainawai.   <span class="verse" id="V31">31&#160;</span>Nuniachkush makichik rey tikich reyjai maaniata takug, ¿dekatkauk ekeemas anentaimainchaukait, diez mil suntag ajuta jujaish dita veinte mil minitjuina nujaish maanimainashitag tusa?   <span class="verse" id="V32">32&#160;</span>Nunik maanimainchau dekapeakug, eke nagkamtsuk rey atushat pujaig, dekas epegkami, tusa chichaman akupjumainai.   <span class="verse" id="V33">33&#160;</span>Nunisag, atum ainajum anuiyatijum makichkitigmekesh ashí atumdau aina nu idaichakjumek, mina jintintaijuk amaitsugme.   </div><div class='s'>Wee jea jeatuji pachisa Jesús augmattsamu </div> <div class='r'>(Mr. 9.50)  </div><div class='p'> <span class="verse" id="V34">34&#160;</span>“Week pegkejai, tujash jea jeatuji megkaekamtaish, ¿utugsaya ataktush jea jeatush emamainaita?   <span class="verse" id="V35">35&#160;</span>Wee nunikmataig nugkanum takamainkesh, abono najanmainnumkesh atsumaitsui, ayatak agaa ukajá ajapmainai. Nuna antutaiji ajamuk, antuktinme”, tiuwai.   </div><ul class='tnav'>
<li><a href='index.htm'>Lucas</a></li>
<li><a href='LUK13.htm'>&lt;</a></li>
<li><a href='LUK.htm'>14</a></li>
<li><a href='LUK15.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
