<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Jeremías 14</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JER14.htm" />
</head>
<body>
<ul class='tnav'>
<li><a href='index.htm'>Jeremías</a></li>
<li><a href='JER09.htm'>&lt;</a></li>
<li><a href='JER.htm'>14</a></li>
<li><a href='JER15.htm'>&gt;</a></li>
</ul>
<div class="main">
 
<div class='chapterlabel' id="V0"> 14</div><div class='s'>Kuashat tsawantai yumi yutugchamu </div> <div class='p'> <span class="verse" id="V1">1&#160;</span>Yumi yututsuk kuashat tsawan au asamtai, Tuke Pujuu Jeremíasan chichajak:   </div><div class='b'> &#160; </div> <div class='q'> <span class="verse" id="V2">2&#160;</span>“Judá wegantu aidauk wake besemag dekapenak buutuinawai,  </div><div class='q'>dita yaaktaji aidaunmash  </div><div class='q'>waji sujutaiji aidauk atsujuinawai.  </div><div class='q'>Ashí aents aidauk nugká batsatui,  </div><div class='q'>tuja Jerusalégnumak senchi buutuinawai.   </div><div class='q'> <span class="verse" id="V3">3&#160;</span>Wiakuch aidauk dita inake aidaun yumi  </div><div class='q'>egaktajum tusa ishimainawai,  </div><div class='q'>tusa tima yumi aimtainum shiyakag egainawai,  </div><div class='q'>tujash yumik atsawai.  </div><div class='q'>Nunitai yumi shikitainak wainak takus yuja yujakua waketuinak,  </div><div class='q'>puyatkiag datsantin buuken dukumakag waketuinawai.   </div><div class='q'> <span class="verse" id="V4">4&#160;</span>Tagkugtin aidauk yumi yutachu asamtai,  </div><div class='q'>nugka buku wajasmatai,  </div><div class='q'>senchi puyatuinak buuken dukuinawai.   </div><div class='q'> <span class="verse" id="V5">5&#160;</span>Nugka buku wajasu asa chijichi jinaamtai,  </div><div class='q'>japa aidauk yumainji atsujam,  </div><div class='q'>uchiji yama petsakbaunak ukukiag yaja shimuinawai.   </div><div class='q'> <span class="verse" id="V6">6&#160;</span>Ikamia burro unuinakchamu aidauk  </div><div class='q'>chijichi yumain atsutai,  </div><div class='q'>nain uwegshunum ijunas nujantai jinuinak,  </div><div class='q'>ikamia yawajai betek  </div><div class='q'>dase dasentai mejea mejea mejea wajainawai,  </div><div class='q'>imaaninak jaka iyainawai”, tiuwai.   </div><div class='s'>Profeta Jeremías Apajuí segamu </div> <div class='q'> <span class="verse" id="V7">7&#160;</span>Jeremías Apajuín segaak:  </div><div class='q'>“Tuke Pujuuwah, iik dekas ame umigtsuk  </div><div class='q'>amina emtimin shiig kuashat pegkegchau takamsaji.  </div><div class='q'>¡Tujash wait aneasam ame tuke pujuuwaitam  </div><div class='q'>nunú anentaimsam yaijatkata!   </div><div class='q'> <span class="verse" id="V8">8&#160;</span>¡Ametme Israel aents aidau uwemtiknumek,  </div><div class='q'>ametme tsawan utugchat akuish ayamkagtukam  </div><div class='q'>uwemtikagtinmek!  </div><div class='q'>Imanaitkumesh, ¿wagka aents tikich nugkanmaya ijaak tau asa,  </div><div class='q'>ayatak diijatus kanag tsawak wegama  </div><div class='q'>numamtukesh awajkagtame?   </div><div class='q'> <span class="verse" id="V9">9&#160;</span>Israel aents aidau Apajuíjiyah,  </div><div class='q'>ashí aents aidauk dekainawai amina aentsjum ainag nunak,  </div><div class='q'>tuja amek jutijai pujame.  </div><div class='q'>¡Kajimatkimek idaikagtusaipa!  </div><div class='q'>Aents kakakchau maanitan yachachu  </div><div class='q'>ayamkagtumainchauwa nunin wajasume”, tiuwai.   </div><div class='p'> <span class="verse" id="V10">10&#160;</span>Tuke Pujuu aents aidaun chichajak:  </div><div class='q'>“Atumek wainka apajuímtai aidau  </div><div class='q'>ememattasajum ima senchi wakegagme,  </div><div class='q'>nuniau asajum wainka yujagme,  </div><div class='q'>anka minak shiig awajtatsui,  </div><div class='q'>nuadui wi atumnak suwimkan amastatjime”,  </div><div class='q'>tujamui.   </div><div class='p'> <span class="verse" id="V11">11&#160;</span>Nuna tusa Tuke Pujuu mina chichagtak:  </div><div class='p'>“Jeremíasah, anú aents aina nuna yaigti tusam segatkumek waitkagsaipa.   <span class="verse" id="V12">12&#160;</span>Yujumak ijagma pujusam segatkuminish, wika antugkashtatjame; kuntin aidau, trigo, cebada aidau kuashat anentag sujakjuminish, wika jujukchattajime. Wika atumnak maaniamunum, nujantai, jatai ijinattajime”, tujutmayi Apajuí.   </div><div class='p'> <span class="verse" id="V13">13&#160;</span>Tujutkui wi ayaakun:  </div><div class='p'>“Tujash apu Tuke Pujuuwah, tikich profeta aidau aents aidaun chichajuinak, maaniamuk atsuttawai, tuja nujanchakam tepeashtatui tusa, amina au nii shiig utugchat atsaunum batsamsatnume tusa yaimpaktatui tuinawai”, tibaijai.   </div><div class='p'> <span class="verse" id="V14">14&#160;</span>Tusa tai Tuke Pujuu aijak:  </div><div class='p'>“Nunú profeta aidau mina daajun pachis tuina nunak waitjuinak tuinawai. Wika ditanak, atum wejum chicham etsegkatajum tusanuk makichkish inatsjai. Nuigtush wika ditanak aujuinatsjai. Nunak ditak anentaimas waitjuinak tuinawai.   <span class="verse" id="V15">15&#160;</span>Nunú profeta aidau wi akatja awemachmaitak mina pachitus, auk maaniamuk atsuttawai, tuja nujanchakam juju nugkanmak tepeashtatui tuu yuja duka nujantai, puyajai jinawagtatui.   <span class="verse" id="V16">16&#160;</span>Tuja tikich aents aidaun dita ujaina dushakam nunisag nuwe aidau, nawanji aidau, uchiji aidau aatus ashí nujantai, puyajai jinawagtatui. Nunik jinawagmatai, dita iyashi aidauk Jerusalén jinta ayá nuwi tepetag waigtatui, wagki ditan ukumainuk atsau asamtai. Nuni akikmakagtatui dita pegkegchau takamsamujinak.   </div><div class='p'> <span class="verse" id="V17">17&#160;</span>“Nuniktin asamtai juju aatsam aents aidau ujakta:  </div><div class='b'> &#160; </div> <div class='q'>“ ‘¡Mina aentsug aidau utugchat ishamainun  </div><div class='q'>igkugkaju asamtai, nuna anentaimtusan tsawaish,  </div><div class='q'>kashish mijamtsuk tuke buut pujuttajai!  </div><div class='q'>Dita utugchatjiya duka tsupimakbaujai betek najamawai.   </div><div class='q'> <span class="verse" id="V18">18&#160;</span>Jiinkin ajanum wekaman,  </div><div class='q'>aents aidau puyajai kajegkam batsatun wainjai,  </div><div class='q'>tuja yaaktanum waikmanchakam,  </div><div class='q'>nujantai jinuidaun wainjai.  </div><div class='q'>Imanitaish profetakesh, sacerdotekesh,  </div><div class='q'>wagkag imaniawa nunak puyatjutsuk  </div><div class='q'>wainak tikich nugkanum yujawai’, tujutmayi.”   </div><div class='s'>Profeta Jeremías Apajuín aikbau </div> <div class='p'> <span class="verse" id="V19">19&#160;</span>Jeremías Apajuín ayaak:  </div><div class='b'> &#160; </div> <div class='q'>“Apuh, ¿Judá wegantu aidauk tuke idaikumek idaisaum?  </div><div class='q'>¿Yaakat Jerusalégkak yawetjamek idaisaum?  </div><div class='q'>¿Wagka waji jataitkuish ampimakuish,  </div><div class='q'>tsagaumainchaush ekagtiume?  </div><div class='q'>Pegkejap batsamsattaji tibaiji,  </div><div class='q'>tujash pegkegchau iyanjamamtai, kuashat waituinaji.   </div><div class='q'> <span class="verse" id="V20">20&#160;</span>Tuke Pujuuwah,  </div><div class='q'>iina pegkegchaujiya duka dekagmamji,  </div><div class='q'>tuja iina apachji pegkegchaun takasu aina  </div><div class='q'>dushakam dekaji.  </div><div class='q'>Iik dekas ame pegkegchau takagku tunamagji.   </div><div class='q'> <span class="verse" id="V21">21&#160;</span>¡Amek betek uminaitam iman asam,  </div><div class='q'>antugkagtuskek idaikagtusaipa,  </div><div class='q'>tuja amina pujutaijum jega pegkegma nunú tsaikaipa!  </div><div class='q'>Duka dutiktsuk ame jutijai chicham umikuitam nunú  </div><div class='q'>adeagta nunikam betek umikta.   </div><div class='q'> <span class="verse" id="V22">22&#160;</span>Tuke Pujuu, iina Apajuíjiyah,  </div><div class='q'>dakumkamu apajuímtai aina duka  </div><div class='q'>yuminak makichkish yutumtikmaitsui,  </div><div class='q'>ametme yumi nayaimpinmaya yutumtiknumek,  </div><div class='q'>ametme ashí najankaumek.  </div><div class='q'>¡Nuadui ima aminig kajintsa anentaimji!” tiuwai.   </div><ul class='tnav'>
<li><a href='index.htm'>Jeremías</a></li>
<li><a href='JER09.htm'>&lt;</a></li>
<li><a href='JER.htm'>14</a></li>
<li><a href='JER15.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
