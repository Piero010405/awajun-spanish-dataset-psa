<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Lucas 17</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/LUK17.htm" />
</head>
<body>
<ul class='tnav'>
<li><a href='index.htm'>Lucas</a></li>
<li><a href='LUK16.htm'>&lt;</a></li>
<li><a href='LUK.htm'>17</a></li>
<li><a href='LUK18.htm'>&gt;</a></li>
</ul>
<div class="main">
 
<div class='chapterlabel' id="V0"> 17</div><div class='s'>Tikichin pegkegchau takamtikaidau pachisa tibau </div> <div class='r'>(Mt. 18.6-7, 21-22; Mr. 9.42)  </div><div class='p'> <span class="verse" id="V1">1&#160;</span>Jesús jintintaiji aidaun chichajak: —Kakajus tupanmaitsui tudau takata nuna anentai egketkagtuina duka; tujash ¡wait anentajai makichik aentskesh tikichin tudau takamtikaina nunak!   <span class="verse" id="V2">2&#160;</span>Dekas pegkeja duka jujú piipich aina juiya mina dekaskeapi tujutuina nuna tudaun takamtikaidauk, dekas kaya muun juki kuntugnum jigká detua nayantsa kunajin ajugká ajapmainus ajapachbau ainatai.   <span class="verse" id="V3">3&#160;</span>Nuadui ¡Atumek kuitamamkatajum! “Amina yatsum tudau takagtamkuig, jiyaktá; dutikam tsagkugtugta takuig, tsagkujata.   <span class="verse" id="V4">4&#160;</span>Nuigtú makichik tsawantinig sieteya imagnia tudaun takagtamas, sieteya imania tajutjama: Atak awagkinuk ankashtatjai takuig, tsagkujata”, tiuwai.   </div><div class='s'>Dekaskeapi tabauwa nu </div> <div class='r'>(Mt. 21.21)  </div><div class='p'> <span class="verse" id="V5">5&#160;</span>Apóstol aidau Apu Jesusan:  </div><div class='p'>—Dekaskeapi tabau aan nagkaemas sukagtusta, tuidau.   </div><div class='p'> <span class="verse" id="V6">6&#160;</span>Tiagtai Apu Jesús ayaak:  </div><div class='p'>—Dekaskeapi tabauwa nu mostaza jigkayiya nuninkesh ajutjamainakuig, ju sicómoro chichagkujum: “Teganim nayantsanum wajaata”, tamak nunisag umigtamainai, tiuwai.   </div><div class='s'>Inak aidau umimain </div> <div class='p'> <span class="verse" id="V7">7&#160;</span>“¿Atum ainajum anuiyash, ya inake ajanum takaak wekagu nuniachkush baká kuitamak wekagu taamtai, wayam mesanum ekeemsam yujumak yuwata, tumainaita?   <span class="verse" id="V8">8&#160;</span>¿Nunak tutsuk: ‘Aagkú yuwatin umigtukta, nunikam yapagmamam ajamjusta wi yuwan, uwagmatai amesh dui yuwam uwagta’, tuchauk aina?   <span class="verse" id="V9">9&#160;</span>¿Inakega nuna dutikata tibaun imatiksag umikmataish see tinuk aina?   <span class="verse" id="V10">10&#160;</span>Atumshakam nunisjumek, Apajuí ashí dutikata tibauwa duke umiká idaikugmek: ‘Jutiik inak atsumchatai ainaji, imá tibauwa duke umidau asaja’, tumainaitjume”.   </div><div class='s'>Diez aents lepragtin aidaun Jesús etsagakbau </div> <div class='p'> <span class="verse" id="V11">11&#160;</span>Jesús Jerusalén weak, Samaria, Galileajai tesagdayamu jinta asamtai nuní nagkaebau.   <span class="verse" id="V12">12&#160;</span>Nunik yaakat yaignum jegai, diez aents lepragtin jiinag ikaag ijuntsaju,   <span class="verse" id="V13">13&#160;</span>nunik senchi untsumkag:  </div><div class='p'>—¡Jesús, Maestro, jutiish wait anenkagtujia! wajaidau.   </div><div class='p'> <span class="verse" id="V14">14&#160;</span>Imatiagtai Jesús wainak, chichajak:  </div><div class='p'>—Wetajum nunikjum sacerdote wantintuktajum, tiu.  </div><div class='p'>Tima ditashkam, jintá wesag pegkeg wajasaju.   <span class="verse" id="V15">15&#160;</span>Nunik dita aina nuiya makichik ni tsagagbaujin wainmamak, senchi jiiká Apajuin emematki waketak,   <span class="verse" id="V16">16&#160;</span>Jesusa jegantun tikishmag dijayin nugkan antig pujus, see tau. Duka samarianmaya aajakui.   <span class="verse" id="V17">17&#160;</span>Nunitai Jesús chichak:  </div><div class='p'>—¿Diez aidau tsagagchagmaka? ¿Nueveya dusha wajukawagmae?   <span class="verse" id="V18">18&#160;</span>¿Imá jukeuchikaih tikich nugkanmayayaitak wakitki Apajuí ememati duka? tau.   </div><div class='p'> <span class="verse" id="V19">19&#160;</span>Tusa Jesús:  </div><div class='p'>—Wajakim wetá, amek dekaskeapi tame dui tsagajume, tiuwai.   </div><div class='s'>Apajuish wajutí inamjatnaita tibau </div> <div class='r'>(Mt. 24.23-28, 36-41)  </div><div class='p'> <span class="verse" id="V20">20&#160;</span>Fariseo aidau Jesusan, Apajuish wajutí inamjatasash taatnaita tusag inidau.  </div><div class='p'>Tama ni ayaak: —Apajuí inamjatna duka duwiyap atatua tusaik kakajus dekamaitsui.   <span class="verse" id="V21">21&#160;</span>Nuniau asamtai: “Jui inamui, awi inamui”, tabauk achatnai. Apajuik yamaiya juik atumin inamui, tiuwai.   </div><div class='p'> <span class="verse" id="V22">22&#160;</span>Tusa jintintaiji aidaun chichajak:  </div><div class='p'>—Tsawan jegatnai, Aentsmaga akiinauwa nuna makichik tsawankesh wainkatatus wakeyagtin aina nu, nuniakush waitkachagtin ainawai.   <span class="verse" id="V23">23&#160;</span>Ujumak aents aidaukesh chichagtamainak: “Jui pujawai”, nuniachkush “awi pujume”, tujamainakuish wegpajum nuigtushkam nemagkaigpajum.   <span class="verse" id="V24">24&#160;</span>Wagki peem peeti nayaimpin mai yantamejai tsaaptin emama numamtuk wajaktinai tsawan Aentsmaga akiinau minamu atina duka.   <span class="verse" id="V25">25&#160;</span>Nunú tsawan jegatsaig, dekatkauk senchi waittsattajai, aantsag aents aidaush dakitjiagtatui.   <span class="verse" id="V26">26&#160;</span>Noé pujusua nu tsawantin wajukejakajua numamtuk wajagtinai, tsawan Aentsmaga akiinauwa nu minamunmash.   <span class="verse" id="V27">27&#160;</span>Aents aidauk yuwinak, umutnash umuinak, nuwenainak, nawanjin suju wajá batsatai, Noé niina arcajin egkemauwai, nuniai diluvio minak ashí tajakui.   <span class="verse" id="V28">28&#160;</span>Nunisag Lot pujujakua nu tsawantinish yuwinak, umuinak, sumainak, sujuinak, ajakmainak nuigtú jegá jegam wajá batsataidau;   <span class="verse" id="V29">29&#160;</span>nuniai Lot Sodoma pujau jiinkiuwai, nunikmatai nayaimpinmaya jii yutug azufrejai pachimdaegag iyajui, nunikmatai ashí jinawajui.   <span class="verse" id="V30">30&#160;</span>Nunisag atinai Aentsmaga akiinauwa nu wantinkatna dusha.   </div><div class='p'> <span class="verse" id="V31">31&#160;</span>“Nu tsawantin, jega ekenja jegamkamu nagkatka nui pujauk, wajiiji jegá aunak akaikig jukishti; antsag ajanum takaak pujaushkam jeenig wakitkishti.   <span class="verse" id="V32">32&#160;</span>Adeagtajum Lota nuwe wajukauwaita nu.   <span class="verse" id="V33">33&#160;</span>Aents ju nugka jui pujutan imá senchi wakegak, mina nemagtuk waittan dakitauk uwemjashtin ainawai; tujash mina nemagtak niina pujutjinash puyatjukchauk, uwemjatnai.   </div><div class='p'> <span class="verse" id="V34">34&#160;</span>“Junashkam tajime: Jimag aents kashi makichik pegaknumag tsanias tepaushkam, makichik juwaku, tikichik ukuam atinai.   <span class="verse" id="V35">35&#160;</span>Jimag nuwa tsanias deketainum dekeak pujuidaushkam makichik juwaku, tikichik ukuam atinai.   <span class="verse" id="V36">36&#160;</span>Jimag aents ajanum takaak pujaushkam, makichik juwaku, tikichik ukuam atinai”, tau.   </div><div class='p'> <span class="verse" id="V37">37&#160;</span>Tutai iniinak:  </div><div class='p'>—¿Apuh, dusha tuwí nuniktinaita?  </div><div class='p'>Tiagtai ni ayaak:  </div><div class='p'>—Tuwí jakau tepettawa, nuwi chuwagkak tuwakagtinai, tiuwai.   </div><ul class='tnav'>
<li><a href='index.htm'>Lucas</a></li>
<li><a href='LUK16.htm'>&lt;</a></li>
<li><a href='LUK.htm'>17</a></li>
<li><a href='LUK18.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
