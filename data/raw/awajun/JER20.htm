<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Jeremías 20</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JER20.htm" />
</head>
<body>
<ul class='tnav'>
<li><a href='index.htm'>Jeremías</a></li>
<li><a href='JER19.htm'>&lt;</a></li>
<li><a href='JER.htm'>20</a></li>
<li><a href='JER23.htm'>&gt;</a></li>
</ul>
<div class="main">
 
<div class='chapterlabel' id="V0"> 20</div><div class='s'>Profeta Jeremías sacerdote Pashurjai </div> <div class='p'> <span class="verse" id="V1">1&#160;</span>Imer aajakua nuna uchiji Pashur sacerdote Apajuí emematku ijuntai jegamkamun apuji aajakua nunú Jeremías utugchat nagkaemagtinun pachis chichagkagtaun antukui.   <span class="verse" id="V2">2&#160;</span>Nunik: “Jeremías achikjum asutiatajum, dutikajum aents achika chimpitai Apajuí emematku ijuntai jegamkamua nuwi jegantatak, Benjamígka waitiji tutaya nuwi ayaumas awa nuni egkeatajum”, tusa inamjauwai.   <span class="verse" id="V3">3&#160;</span>Tusa inamjayatak kashinia duwi kashikmas Jeremías jiiktajum tusa tiuwai. Tusa timatai jiikiajui, dutikam Jeremías niina chichajak:  </div><div class='p'>“Amina daagminak Tuke Pujuu yapagtugmattawai. Dutijamamtai Pashur idaikum Magor-misabid<a href="#FN1" class="notemark">*<span class="popup">“Magor-misabid” tawa duka hebreo chichamnumak, “ashí yantamnum sapigmamu awai” taku tawai.</span></a> namkattame.   <span class="verse" id="V4">4&#160;</span>Wagki Tuke Pujuu chichaak: ‘Aminak senchi sapigmitkaktatjame, dutikakun amina kumpajum aidaunashkam sapigmitkaktatjai. Nuadui amesh wainminig shiwag aidau amina kumpajum aidaunak ijinawagtatui. Tuja ashí Judá wegantu aidaunak Babilonian apuji depetuk achija niina nugkeen yajuakti, tuja dutikachkush kuchiiyai kajegti tusan niina idaitustatjai.   <span class="verse" id="V5">5&#160;</span>Tuja nuigtushkam ashí dita wajiji aidaunak apu takatai waji akik pegkeg aidaujaí nagkamsan shiwajan ashí susattajai. Dutika ai nuna ashí yajuakag Babilonia nugkanum ejegawagtinai.   <span class="verse" id="V6">6&#160;</span>Tuja Pashura aminak amina pataim aidaujaí achipajag Babilonia nugkanum yajupakagtinai. Dutijamawagmatai nuwi pujusam jakattame, nunikamin amina kumpajum aidau Apajuí pachisam wainka tsanu ayum nujai ijumag ukupasagtinai’ tusa Apajuí tawai”, tiuwai Jeremías.   </div><div class='s'>Jeremías senchi waitiak Apajuíyai chichamjumakbau </div> <div class='p'> <span class="verse" id="V7">7&#160;</span>Jeremías chichaak:  </div><div class='b'> &#160; </div> <div class='q'>“Tuke Pujuuwah, amek minak pegkeg  </div><div class='q'>chichagtukam untsugkabiume,  </div><div class='q'>tusa tujutkumin ayu tusan aikmaijame.  </div><div class='q'>¡Amek mina nagkaetasu senchigtinaitme,  </div><div class='q'>iman asam wagagtukmayume!  </div><div class='b'> &#160; </div> <div class='q'>“Minak aents aidauk tuké dushiktuinawai.   </div><div class='q'> <span class="verse" id="V8">8&#160;</span>Wi tuwi chichaja nuniaknuk:  </div><div class='q'>‘¡Suwimak juki waittsatin tsawan jegawai!  </div><div class='q'>¡Shiwag ijipatin tsawan jegawai!’  </div><div class='q'>tusan tuké nuna tajai.  </div><div class='q'>Nuadui amina chichamjumin etseju asan  </div><div class='q'>kashi kashinig dushikiam pujajai.   </div><div class='q'> <span class="verse" id="V9">9&#160;</span>Tuja wi anentaimsa chichaakun:  </div><div class='q'>‘Dekas yamai nagkamsanuk Apajuínak kajimatkitjai,  </div><div class='q'>tuja niina daajin pachisnush etsegkashtatjai’, tajai.  </div><div class='q'>¡Tujash amina chichamem mina anentaijui  </div><div class='q'>jiijai betek nimpak mina ukunchjunash sukuawai!  </div><div class='q'>Dekas yamaik chichakchatjai tajai,  </div><div class='q'>tujash amina chichamjumnak etsegtsuk  </div><div class='q'>idaimainchau dekapeajai.   </div><div class='b'> &#160; </div> <div class='q'> <span class="verse" id="V10">10&#160;</span>“Aents aidau tuke aneas dushiktus chichainak:  </div><div class='q'>‘¡Ashí yantamnum sapigmainaji!’ tuinawai.  </div><div class='q'>Tikichnashkam chichainak:  </div><div class='q'>‘¡Kaunatajum tsanumjuja utugchat apujtusmi!’  </div><div class='q'>tuidaunash antajai.  </div><div class='q'>Mina shiig kumpauchig aidaush  </div><div class='q'>itusag pegkegchaun takasa tusa utugchatan egatjuinawai.  </div><div class='q'>Nuninak: ‘Tsanusa dekapsami,  </div><div class='q'>dutikkama ajuaik depetka emegkaktatji’, tujutuinawai.   </div><div class='b'> &#160; </div> <div class='q'> <span class="verse" id="V11">11&#160;</span>“Tujash Tuke Pujuuwah,  </div><div class='q'>amek maanitan yacha depetmainchauwaitme,  </div><div class='q'>ame wijaig tuké pujame;  </div><div class='q'>nuadui mina aintuina duka minak depetukchagtatui.  </div><div class='q'>Ame depetkamu asa datsagkag, ame dutikamua  </div><div class='q'>nunak makichkish kajimatkishtinun  </div><div class='q'>tuke augmatu yujatin atinme.   </div><div class='b'> &#160; </div> <div class='q'> <span class="verse" id="V12">12&#160;</span>“Tuke Pujuu ashí senchigtinuh,  </div><div class='q'>amek aentsu anentaimtajig shiig wainme,  </div><div class='q'>nuadui ii anentaibaujish, tuja ii dutikatasa  </div><div class='q'>anentaimtamush ashí dekame.  </div><div class='q'>Ame wajuk suwimak susattame nuna wainkatasan wakegajai,  </div><div class='q'>wagki wika midauwa nunak amina idaitusjame.   </div><div class='q'> <span class="verse" id="V13">13&#160;</span>¡Tuke Pujuu kantamjuatajum!  </div><div class='q'>¡Tuke Pujuu ememattajum,  </div><div class='q'>wagki aents pegkegchau aidau  </div><div class='q'>ujudauch aidaun waitkagtaish,  </div><div class='q'>nii ayamjuk agkanmitkawai!   </div><div class='b'> &#160; </div> <div class='q'> <span class="verse" id="V14">14&#160;</span>“¡Tsawan wi akiinamua duka  </div><div class='q'>shiig pegkegchau atin ati!  </div><div class='q'>¡Mina dukug uchigmatjukua nunú tsawanta duka  </div><div class='q'>pegkegnum chichagtai achati!   </div><div class='q'> <span class="verse" id="V15">15&#160;</span>Wi akiinamtai: ¡Aishmag akiinae! tusa  </div><div class='q'>mina apajun ujaka shiig anemtiksauwa duka  </div><div class='q'>shiig pegkegchau atin ati.   </div><div class='q'> <span class="verse" id="V16">16&#160;</span>Utusag nunú aentsuk yaakat Tuke Pujuu tsaikam,  </div><div class='q'>tuke megkaena numamtuk megkaeka tusan wakegajai.  </div><div class='q'>¡Nuniak imaanjaujai betek kashikmas untsumiagtai,  </div><div class='q'>tuja etsa tutupit aish,  </div><div class='q'>maaniamunmas imatuinawa tumainun antak sapigma wekaya tajai!   </div><div class='q'> <span class="verse" id="V17">17-18&#160;</span>Imanikan waitu pujutnaitkunush  </div><div class='q'>¿wagkanuk akiinawabiajah?  </div><div class='q'>Aika datsanmain maa ajapeam atinaitkunus  </div><div class='q'>dekas jakau akiinachamiagtai.  </div><div class='q'>¡Akiintsuk jakauwaitkunuk  </div><div class='q'>wi ukumasbaujuk mina dukuju wake amainai!” tiuwai.   </div><ul class='tnav'>
<li><a href='index.htm'>Jeremías</a></li>
<li><a href='JER19.htm'>&lt;</a></li>
<li><a href='JER.htm'>20</a></li>
<li><a href='JER23.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V3">20:3</a>
<span class="ft">“Magor-misabid” tawa duka hebreo chichamnumak, “ashí yantamnum sapigmamu awai” taku tawai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
