<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Ezequiel 18</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/EZK18.htm" />
</head>
<body>
<ul class='tnav'>
<li><a href='index.htm'>Ezequiel</a></li>
<li><a href='EZK03.htm'>&lt;</a></li>
<li><a href='EZK.htm'>18</a></li>
<li><a href='EZK33.htm'>&gt;</a></li>
</ul>
<div class="main">
 
<div class='chapterlabel' id="V0"> 18</div><div class='s'>Pegkegchaun takauk jakattawai tibau </div> <div class='p'> <span class="verse" id="V1">1&#160;</span>Tuke Pujuu nuigtu chichagtak:   </div><div class='p'> <span class="verse" id="V2">2&#160;</span>“¿Wagka Israel aents aidaush juju chicham agagbaunum chichaak: ‘Múun aidau pegkegchau takamsamunum uchi aidau waituinawai’, tawa nunash kajimatuinatsua?   <span class="verse" id="V3">3&#160;</span>Tujash dekas uminkatnun wi yamai juna tajai. Atumek juju chicham agagbauwa duka ataktu awagkigmek Israel aents aidaunmak augmattsashtinaitjume.   <span class="verse" id="V4">4&#160;</span>Ashí aents aina duka midau ainawai, múun aidaush, uchi aidaushkam midau ainawai. Nuadui aents ayatak pegkegchaunak takaidauk jakagtinai.   </div><div class='p'> <span class="verse" id="V5">5&#160;</span>“Aents pegkejan taka duka pegkeg takatan dekawai.   <span class="verse" id="V6">6&#160;</span>Nunin asa wainka apajuímtai dakumka najanamu aidaun emematiagtatus mujanum shimutaish, ditajai ijunjag ememattsui, tuja nuwigkish kajinmamsag anentaimtsui. Tikichi nuwejaish tsanijinchauwai, niina nuwe tsawanjin jataish nuwejaig kanatsui,   <span class="verse" id="V7">7&#160;</span>tikichnash makichkish waitkachui, tuja aents diwijun akikmakun jukitjai tusa niina jáanchji ukukbaunash akikmatai awaktawai. Makichik aentsnakesh kasagchauwai. Yumainji atsujunash ajampeawai, jáanch atsujunash suwawai.   <span class="verse" id="V8">8&#160;</span>Kuichkin tsagkamkash ewaekam akigkata tusag tuchauwai, tuja tikichnash pegkegchau awagmatsui, utugchat ajaunash yadaukita dekas utugchatash nuna diisa shiig epegtinai.   <span class="verse" id="V9">9&#160;</span>Nunú aentsua duka iwaku dukap tsawan pujustinai, wagki mina chichamjun betek umiau asa. Witjai apu Tuke Pujuunuk, nunak dekas uminkatnun tajai.   </div><div class='p'> <span class="verse" id="V10">10&#160;</span>“Tujash nunú aentsu uchijiyaitak kasa, magkagtin, niina apaji dutikachbaun takak,   <span class="verse" id="V11">11&#160;</span>nuwiya aents aidau wainka apajuímtain ememattatus mujanum shimutai, ditajai ijunag nuna emematak, tuja tikichi nuwen tsanijimak,   <span class="verse" id="V12">12&#160;</span>ujuuna aidaun waitkak, tikich aidaunash kasajin, tuja aents diwimkagtukbaujin akikmak jukitatus, niina jáanchji ukukbaujinash awagtutsuk, wainka apajuímtai aidaunum kajinas anentaimak pegkegchaun wi dakitamua nuna takak,   <span class="verse" id="V13">13&#160;</span>kuichkin tsagkamkash nuni senchi ewaegak segaakug iwakuk pujumaitsui. Ashí wi dakitamua nuna dutikau asa, nunú aentsuk nii pegkegchau takasbaujinig akikchau jaka ajapnattawai.   </div><div class='p'> <span class="verse" id="V14">14&#160;</span>“Tujash aents pegkegchauwa nuna uchiji, niina apaji tudau ataish, nigka nunak aintsuk,   <span class="verse" id="V15">15&#160;</span>wainka apajuímtai aidaun mujanum emematuinak ijunag jiistamiagtaish, ditajai ijunjag jiistamchau, nuigtush nuwigkish kajintsag anentaimchau, tuja tikichi nuwejaish tsanijinchau,   <span class="verse" id="V16">16&#160;</span>tikichnash waitkachu, akikmakun jukitjai tusa jáanch ukukbaunash betekush awagtau. Makichkish aentsnak kasagchau, aents yumainji atsujunash ajampeau, jáanchji atsujunash suwau,   <span class="verse" id="V17">17&#160;</span>tikichnash pegkegchauk awagmachu, kuichkin tsagkamkash ewaekam akigkata tusag segachu. Nunú aentsua duka niina apaji tudaujinig mantamnamaitsui. Ayatak nigka dukap tsawan iwaku pujustinai. Wagki wi mina chichameg umiktinun ukukiuwaitag nuna betek umiau asa.   </div><div class='p'> <span class="verse" id="V18">18&#160;</span>“Tuja niina apajig katsek, kasa, tikichin kasajin asa, nii pegkegchau takasbaujin suwimkan juki jakattawai.   <span class="verse" id="V19">19&#160;</span>Namputchawame atum anentaimsajum:  </div><div class='p'>“ ‘¿Apaji tudau aajakua nunin aish, wagka uchijish suwimkanash jumainchawaita?’ tumainaitjume. Tujutkugmin wi atumin ayaakun: ‘Nigka mina chichamjun betek umiak pegkegchau takat aidaunak takaschau asa, iwaku pujustatui’, tumainaitjime.   <span class="verse" id="V20">20&#160;</span>Múun uchigtin aina duka, niina uchiji aidau pegkegchau takamsamujinig suwimkanak jumaitsui, tuja uchi aina dushakam ditá apaji aidau pegkegchau takamsamujinig suwimkanak jumaitsui. Ayatak nii pegkegchau takasbaujin suwimkan jukittawai, untsu nii pegkejan takasuk waji pegkejan jukitnai.”   </div><div class='s'>Apajuí chichameg betekush uminnai </div> <div class='r'>(Ez. 33.10-20)  </div><div class='p'> <span class="verse" id="V21">21&#160;</span>“Aents pegkegchauwa nunú, awake anentaimag pegkegchau takatan idayak, mina chichamjun betek umiakug, jatsuk iwaku pujustatui.   <span class="verse" id="V22">22&#160;</span>Tuja nii tudauji aidaunak tsagkujan, atakea duish anentaimtuschatnun kajimatkin idaisatnaitjai, nigka waji pegkeg aina nuna takasu asa iwaku pujustatui.   <span class="verse" id="V23">23&#160;</span>Aents pegkegchau aina nunú jakai tusan dakitajai, ayatak pegkegchau takatan idayinak pujutjin iwajatnume, nunikag iwaku pujustinme tajai. Witjai Tuke Pujuunuk nunak dekas uminkatnun tajai.   </div><div class='p'> <span class="verse" id="V24">24&#160;</span>“Tuja aents pegkeg takatan idayas, aents pegkegchau aina nujai betek wi dakitamu tsumain aina nuninun takakush, ¿nunú aentsush iwakush pujumainkait? Wika nii pegkeg takasbaujiya nunak ataktu awagkinuk adeagchatnun kajimatkin idaisatnaitjai. Dutikam nigka mina umigtutsuk pegkegchau takata nunak taka wekagu asa jakattawai.   <span class="verse" id="V25">25&#160;</span>Tuja atum chichaakjum:  </div><div class='p'>“ ‘Auk Apajuík pegkegchauwai shiig takatsui’, tajume. Israel aents aidauwah, shiig anentaimsajum aigkatajum, ¿dekas wikaitag shiig takachunush? ¿Atumchaukaitjum dekas pegkegchau takautigmek?   <span class="verse" id="V26">26&#160;</span>Tuja aents pegkeja nunú pegkeg takatan idayak pegkegchaun takakug, nii pegkegchaujinig jakattawai.   <span class="verse" id="V27">27&#160;</span>Tuja aents tudauwa nunú pegkegchau takatan idayak, niina pujutjin iwajug pegkejan takakug pujutjinak uwemtijattawai.   <span class="verse" id="V28">28&#160;</span>Nii pegkegchau takamujin wainmamak awake anentaimag nuna idaisau asa, jatsuk iwaku pujustinai.   </div><div class='p'> <span class="verse" id="V29">29&#160;</span>“Tujash Israel aents aidautijum ataktushkam chichaakjum:  </div><div class='p'>“ ‘Apajuík shiig takatsui’, tujutjume. ¿Tujash dekaskenmash wika shiig takatsug? ¿Atum Israel aents aidautijum dekas pegkegchau takatsjumek?   <span class="verse" id="V30">30&#160;</span>Israel aents aidauwah, witjai atum maki makichik takasbaugmin diigsan suwimkan amastinnuk. Witjai Tuke Pujuunuk nunak dekas uminkatnun tajai. Tuja atumi tudaujum aina duka idaisatajum, atum pegkegchau takasbaunum suwimak juki waittsaijum.   <span class="verse" id="V31">31&#160;</span>Atum pegkegchau takajum duka ashí idaisatajum. Nuniakjum shiig anentaimat, yamajam pujut jukitajum. Nunú nuniakjumek makichkish jakashtatjume.   <span class="verse" id="V32">32&#160;</span>¡Wika atum jakatnume tusanuk wakegatsjai! ¡Nuadui pegkegchau takat aina duka idaisatajum, nuniakjumek iwaku pujustatjume! Witjai apu Tuke Pujuunuk nunak dekas uminkatnun tajai”, tiuwai.   </div><ul class='tnav'>
<li><a href='index.htm'>Ezequiel</a></li>
<li><a href='EZK03.htm'>&lt;</a></li>
<li><a href='EZK.htm'>18</a></li>
<li><a href='EZK33.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
