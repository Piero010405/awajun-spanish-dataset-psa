<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Hebreos 2</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/HEB02.htm" />
</head>
<body>
<ul class='tnav'>
<li><a href='index.htm'>Hebreos</a></li>
<li><a href='HEB01.htm'>&lt;</a></li>
<li><a href='HEB.htm'>2</a></li>
<li><a href='HEB03.htm'>&gt;</a></li>
</ul>
<div class="main">
 
<div class='chapterlabel' id="V0"> 2</div><div class='s'>Uwemat pachisa etsegkamu </div> <div class='p'> <span class="verse" id="V1">1&#160;</span>Nuadui Cristo chichame antukbauwa duka, puyatjusa shiig aneaku amainaitji, Cristo nemajut tupanjaig tuidau asaja.   <span class="verse" id="V2">2&#160;</span>Yaunchuk Apajuí niina angelji aina nuwi chicham umiktinun awetim susauwa duka senchigtin aajakui. Nunin asamtai nuna umitsuk tudaun takaidauk dutiksaik suwimak suujakbauwai.   <span class="verse" id="V3">3&#160;</span>Nunin aish, ¿jutiish wajuk Apajuí suwimkajish uwemtumainaita, uwemat dekas imana nu pachitsuk idaikuish? Nu uwemtanak dekatkauk Apu Jesús etsegkauwai, nunikmatai nuna antuku aidau jutiinash dekaske tusag ujapakajui.   <span class="verse" id="V4">4&#160;</span>Nuigtushkam Apajuí nuna shiig dekamtijamata tau asa, niina chichamen etsejuidaunash yaigkui. Dutikam anentai jegagmainchaun, aents dutikmainchau aidaun iwainag takaajakajui. Dutiksag Wakaní Pegkejiya nujai ii yupichu dutikatnun ni wakejamua dutiksag makí makichik jutiinak amasajui.   </div><div class='s'>Cristo ashí apu aina nuna Apuji atinai </div> <div class='p'> <span class="verse" id="V5">5&#160;</span>Nugka yamajam atak atin pachisa chichainag nunak, Apajuik ángel aina nunú diistí tusag idaituschauwai.   <span class="verse" id="V6">6&#160;</span>Jushakam aatus agagbauwai:  </div><div class='q'>¿Wajimpaya aentsush imatika kajimatmainchau anentaimtitnush? nuniachkush ¿wajuku asamtaiya aentsnum akiinaush ijagsatasamesh wakegame?   </div><div class='q'> <span class="verse" id="V7">7&#160;</span>Ujumak tsawantaik ángel aina nuní imanchauch emaume,  </div><div class='q'>tujash ataktú imanuk emam eme anentsá diitai awajsaume;   <span class="verse" id="V8">8&#160;</span>dutikam ame najankamu aina duka ashí nigki idaitusume.<a href="#FN1" class="notemark">*<span class="popup">Sal. 8.4-6.</span></a> Nunú ashí idaitusbau asa makichkish Cristo diyachbauk atsawai, nuninaitak eke ashí ni idaituschamuskaitai tumain wajas awai.   <span class="verse" id="V9">9&#160;</span>Tujash Jesús ujumak tsawantai ángel aina nuní imanchauch emamuitak, ni waittsa jakamunum eme anentsá diitai wajasua duka wainji. Nunak Apajuí jutiin wait anenjamu asa, ashí aents aidaunum waitus jakati tima nunikui.   </div><div class='p'> <span class="verse" id="V10">10&#160;</span>Ashí wají ni najankamu ayá duka niinuk ainawai. Nigka wakegawai ashí niina uchijí aidauk nayaimpinum pujustinme tusa. Nuna dutikata tau asa Apajuí Jesucristunak waittsati tiuwai, ni nunikbaunum ashí niina uchijí aidaunak pegkeg emak uwemtikata tau asa.   <span class="verse" id="V11">11&#160;</span>Wagki ashí aents pegkemtikamu aidauk, nuigtú pegkemtikagtina dushakam ashí Apajuinuk ainawai. Nuadui Jesús Apajuí Uchijiya duka, datsamatsui jutii aidautin pachipas, “mina yatsug ainawai” tujamtanmag.   <span class="verse" id="V12">12&#160;</span>Nuna pachis agagbaunum chichaak:  </div><div class='q'>“Apawah, amina pachisan yatsug aidaun ujaktajai, dutikakun ditajai ijuntsan kantamkun ememattajame”,<a href="#FN2" class="notemark">†<span class="popup">Sal. 22.22.</span></a> tawai.   </div><div class='m'> <span class="verse" id="V13">13&#160;</span>Junashkam:  </div><div class='q'>“Wika imá Apajuiyaig kajintsan anentaimtatjai”,<a href="#FN3" class="notemark">‡<span class="popup">Is. 8.17.</span></a> ataktushkam:  </div><div class='q'>“Wika juig Apajuí uchijí aidaun sujusua nujai pujajai”,<a href="#FN4" class="notemark">§<span class="popup">Is. 8.18.</span></a> tiuwai.   </div><div class='p'> <span class="verse" id="V14">14&#160;</span>Aentstí iyashtin numpentin ainag nuninuk wajas Jesuschakam akiinauwai, nunik jaak Iwanch niina senchijin jatanum inamajakua nuna depetkata tau asa.   <span class="verse" id="V15">15&#160;</span>Nunik agkanmitkakui ashí aents iwanchin inake waig batsamas, jaamun ishamá batsamtatman.   <span class="verse" id="V16">16&#160;</span>Wagki nigka nayaimpinmaya aents aidaun ayamjuktatus minichui, nigka Abraham weantu aina nuna ayamjuktatus miniuwai.   <span class="verse" id="V17">17&#160;</span>Nunin asa niina yachi aina nuninuk betek wajasui. Nunik ni dekas Sumo Sacerdote wajas Apajuin betek umijak, jutiinash wait anenjamjauwai, ni waitus mantamnamunum Apajuí aents aidau tudaujinash tsagkujati tau asa.   <span class="verse" id="V18">18&#160;</span>Niishkam Iwanch pegkegchau takamtiksatasa dekapeam asau asa, Iwanch dekapeam waituidaunak senchigtina ibau asa yaigtatui.   </div><ul class='tnav'>
<li><a href='index.htm'>Hebreos</a></li>
<li><a href='HEB01.htm'>&lt;</a></li>
<li><a href='HEB.htm'>2</a></li>
<li><a href='HEB03.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V8">2:8</a>
<span class="ft">Sal. 8.4-6.</span></p>
<p class="f" id="FN2"><span class="notemark">†</span><a class="notebackref" href="#V12">2:12</a>
<span class="ft">Sal. 22.22.</span></p>
<p class="f" id="FN3"><span class="notemark">‡</span><a class="notebackref" href="#V13">2:13</a>
<span class="ft">Is. 8.17.</span></p>
<p class="f" id="FN4"><span class="notemark">§</span><a class="notebackref" href="#V13">2:13</a>
<span class="ft">Is. 8.18.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
