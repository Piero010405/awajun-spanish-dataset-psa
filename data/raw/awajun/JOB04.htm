<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Job 4</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JOB04.htm" />
</head>
<body>
<ul class='tnav'>
<li><a href='index.htm'>Job</a></li>
<li><a href='JOB03.htm'>&lt;</a></li>
<li><a href='JOB.htm'>4</a></li>
<li><a href='JOB05.htm'>&gt;</a></li>
</ul>
<div class="main">
 
<div class='chapterlabel' id="V0"> 4</div><div class='s'>Elifaz Jopan ayaak chichakbau </div> <div class='p'> <span class="verse" id="V1">1&#160;</span>Job chichaka inagnakmatai, Elifaz yama nagkamchak Jopan ayaak aatus tiuwai:   </div><div class='q'> <span class="verse" id="V2">2&#160;</span>“Makichik aentskesh aujtamsatag takuig,  </div><div class='q'>kajegmainaitme.  </div><div class='q'>Tujash chichatskek idaimainchau dekapeajai.   </div><div class='q'> <span class="verse" id="V3">3&#160;</span>Wika ame tikich aents aidau  </div><div class='q'>jintintin aayum nunak dekajai.  </div><div class='q'>Tuja aents kakaakchau aidaush  </div><div class='q'>anentai ichichtin aayume.   </div><div class='q'> <span class="verse" id="V4">4&#160;</span>Aents wake besemag pujaush  </div><div class='q'>ame niina anentai ichichtuyume.  </div><div class='q'>Tuja aents jakatag taushkam  </div><div class='q'>ame jakai tusam yaiyume.   </div><div class='q'> <span class="verse" id="V5">5&#160;</span>Amek sapigmamaitsume,  </div><div class='q'>tuja yamai waitiam dushakam ishamaitsume.   </div><div class='b'> &#160; </div> <div class='q'> <span class="verse" id="V6">6&#160;</span>“Amek Apajuík tuké shiig umignaitme,  </div><div class='q'>amek aents pujutji shiig pegkejaitme.  </div><div class='q'>Imanmesh ¿wagka Apajuíyaish dekaskeapi tumaitsume?   </div><div class='q'> <span class="verse" id="V7">7&#160;</span>Aents pegkeja takaun,  </div><div class='q'>Apajuí kajejuk mauwai tabaush  </div><div class='q'>antukuashitam, nunú anentaimsa diista.   </div><div class='q'> <span class="verse" id="V8">8&#160;</span>Kuashat mijan pujau asan,  </div><div class='q'>utugchatan wainka weakun dekajai,  </div><div class='q'>aents magkagtak pegkegchaun takauk,  </div><div class='q'>dutiksaik iikuam auwai.  </div><div class='q'>Wagki duka aents nii ajakmamujinia  </div><div class='q'>nejekun juuwama numamtinai.   </div><div class='q'> <span class="verse" id="V9">9&#160;</span>Dita pegkegchaun takaidau asamtai,  </div><div class='q'>Apajuí kajejuk dasejai betek umpui ijinui.   </div><div class='q'> <span class="verse" id="V10">10&#160;</span>Aents pegkegchau aidauk  </div><div class='q'>ikamyawajai betek,  </div><div class='q'>kajeak senchi shinak  </div><div class='q'>tikich aentsun maatag tutaish,  </div><div class='q'>Apajuí nunak ikamyawa nai kupijam itatama  </div><div class='q'>numamtuk itatmitkaktatui.   </div><div class='q'> <span class="verse" id="V11">11&#160;</span>León nii yuwatnujin  </div><div class='q'>wainkacha jamaina numamtuk,  </div><div class='q'>nunú aents aidauk jakagtatui.  </div><div class='q'>Nunikagmatai dita uchiji aidauk  </div><div class='q'>pampagkag megkaejagtinai.   </div><div class='b'> &#160; </div> <div class='q'> <span class="verse" id="V12">12&#160;</span>“Tikichish antuinatsaig  </div><div class='q'>takamtak chicham tajutuae,  </div><div class='q'>nuna takatkamat  </div><div class='q'>shiig pegkejan antukjai.   </div><div class='q'> <span class="verse" id="V13">13&#160;</span>Aents aidau kashi  </div><div class='q'>kaja achiam kanuinai,  </div><div class='q'>wika kanumainchau dekapjamjai.   </div><div class='q'> <span class="verse" id="V14">14&#160;</span>Sapigmamu achigkame,  </div><div class='q'>mina iyashjuk ashí kujaime.   </div><div class='q'> <span class="verse" id="V15">15&#160;</span>Mina yapijui dase  </div><div class='q'>umpuntun dekapjamjai,  </div><div class='q'>dutijakui iyashjui anchiajua nunin dekapmajai.   </div><div class='q'> <span class="verse" id="V16">16&#160;</span>Makichik aents nuwi wajame.  </div><div class='q'>Nuna wi wainkamjai.  </div><div class='q'>Tujash niimesh dekas wajukuki  </div><div class='q'>nunak wainkachmajai;  </div><div class='q'>ashí itatjamunum untsujak,  </div><div class='q'>aatus tujutmae:   </div><div class='q'> <span class="verse" id="V17">17&#160;</span>‘Aents aidauk ashí jau ainawai.  </div><div class='q'>Apajuík makichik aentsnakesh,  </div><div class='q'>ametme chicham betek umiumek,  </div><div class='q'>tusa tama amainuk shiig atsawai.  </div><div class='q'>Tuja ametme dekas  </div><div class='q'>pegkegchau takamchaumek,  </div><div class='q'>tama amainchakam shiig atsawai.   </div><div class='q'> <span class="verse" id="V18">18&#160;</span>Apajuík niina aentsji ángel aidaunakesh,  </div><div class='q'>tikima shiig kajittsag diyatsui.  </div><div class='q'>Apajuí diismak ditashkam  </div><div class='q'>tikima pegkegmak ainatsui.’   </div><div class='q'> <span class="verse" id="V19">19&#160;</span>Nuadui aents aidauk  </div><div class='q'>ima pegkegnakek takainatsui.  </div><div class='q'>Maki makichik aents aina duka,  </div><div class='q'>nugka jegamkamua numamtin ainawai.  </div><div class='q'>Jega jegamin aidau  </div><div class='q'>nugka yukukuntunum apuja,  </div><div class='q'>jegamaina numamtin ainawai.  </div><div class='q'>Nuadui dase dasentai yumpunak,  </div><div class='q'>nuwi mamuk ayaun  </div><div class='q'>yutua emegkauwama numamtuk emegkam amainai.   </div><div class='b'> &#160; </div> <div class='q'> <span class="verse" id="V20">20&#160;</span>“Aentsuk kashikmasagkesh,  </div><div class='q'>nuniachkush agkugkesh jaka megkaewai.  </div><div class='q'>Nunikmataish makichkish pachinatsui.   </div><div class='q'> <span class="verse" id="V21">21&#160;</span>Niina pujutig hilo yupichu tsujimaina numamtuk  </div><div class='q'>tsujigkam megkaewai.  </div><div class='q'>Aentsuk ashí unuimajag jatsui”, tiuwai Elifaz.   </div><ul class='tnav'>
<li><a href='index.htm'>Job</a></li>
<li><a href='JOB03.htm'>&lt;</a></li>
<li><a href='JOB.htm'>4</a></li>
<li><a href='JOB05.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
