<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Daniel 7</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/DAN07.htm" />
</head>
<body>
<ul class='tnav'>
<li><a href='index.htm'>Daniel</a></li>
<li><a href='DAN06.htm'>&lt;</a></li>
<li><a href='DAN.htm'>7</a></li>
<li><a href='DAN09.htm'>&gt;</a></li>
</ul>
<div class="main">
 
<div class='chapterlabel' id="V0"> 7</div><div class='s'>Apajuí Danielan kajanum iwaintukbau </div> <div class='p'> <span class="verse" id="V1">1&#160;</span>Belsasar Babilonia apuji wajasa makichik mijan inamak pujai, Daniel kashi kajanum kajamjauwai, nunik shintaag nii kajamjamujin agajui. Tuja duka aatus tawai:   </div><div class='p'> <span class="verse" id="V2">2&#160;</span>“Kajanum nayaimpinmaya dase ashí yantamnum dasentuk nayantsan iyantug senchi tsukatmitkabi.   <span class="verse" id="V3">3&#160;</span>Imaniamunmaya pachiachbau ipak usumat kuntin múun maki makichik niimtin aidau jiiniagmayi.   <span class="verse" id="V4">4&#160;</span>Yama nagkamchak jiiniuwa duka leónjai betekmamtinayi, tujash nanapeg ukukuin nanapejai betekayi. Nuna dii wajai nanapen japiki ichinkagmayi, dutikawag inantainiag aentsjai betek awajainiagmayi, dutikawag aentsu anentaimtajijai betek awajsagmayi.   </div><div class='p'> <span class="verse" id="V5">5&#160;</span>“Untsu tikich kuntinuk chayujai betekayi, niina pagae juinia yantame ima wagakuyi. Tuja kampatum ukunch pagae aidaun apaakuyi, nuna chichajuinak: ‘¡Wetá, nunikam neje ame wakegamu shiig kuashat yuwata!’ tiagmayi.   </div><div class='p'> <span class="verse" id="V6">6&#160;</span>“Tuja tikich kuntinuk kaichjai betekayi. Nunú kuntinuk chigki nanapejai betek tuntupen ipak usumat nanape ajibi, tuja buukeshkam ipak usumta imaniyi. Niina senchimtikawagmayi, aents aidaun apuji wajas inamjati tusa.   </div><div class='p'> <span class="verse" id="V7">7&#160;</span>“Untsu tikich kuntinun kajamjabiag duka yama nagkamchakun kampatum kuntinun kajamjabiag nuna nagkaesau shiig tsumain, ishamain, senchigtin, diez kachugtinayi. Iman asa naísh jiju hierro tsakaskatu etsakamu asamtai, nii wainbaunak ashí amubi, dutikak ampinunak najak tsaika ukubi.   </div><div class='p'> <span class="verse" id="V8">8&#160;</span>“Nunú kuntinu kachuji diez asamtai, nuna dii wajai pachiachbau tikich kachuji piipich ukuunum jiinmayi. Nunikmatai, nunú nigki agkan wajasti tusa kachuji múun aidaun kampatum ukuitkagmayi. Tuja kachu yama tsapainiuwa nuna jiig aentsdaujai betekayi, chichaakush ememas chichabi.   </div><div class='b'> &#160; </div> <div class='q'> <span class="verse" id="V9">9&#160;</span>“Nuniakui dii wajai, apu ekemsa inamtai aidaun  </div><div class='q'>jukiag apusagmayi,  </div><div class='q'>nuwi makichik apu múun ekemsabi.  </div><div class='q'>Nuna jáanchjig yujagkim shiig pujua imanayi,  </div><div class='q'>intashishkam lana pujua imanayi.  </div><div class='q'>Tuja ekemtaijiya nuna ruedajig jii kegaujai betek  </div><div class='q'>tsawan wajas amayi.   </div><div class='q'> <span class="verse" id="V10">10&#160;</span>Tuja nii eketbaun emtinia jii kegau betsaka akaemayi.  </div><div class='q'>Nunú muunnak aents shiig kuashat emematiagmayi.  </div><div class='q'>Nuninai tikich aents aidau nuni kuashat  </div><div class='q'>makichkish dekapamainchau,  </div><div class='q'>jegantag ijuniagmayi.  </div><div class='q'>Nuninai nunú múun dita takasbaujin diijus  </div><div class='q'>suwimkan susatatus papii aidaun ujakmayi.   </div><div class='b'> &#160; </div> <div class='p'> <span class="verse" id="V11">11&#160;</span>“Nuna kuntinun kachuji yamajam tsapainiuwa nunú ememas chichaakui dii wajabiajai, nuniai nunú kuntinun maawagmayi, dutikawag tsupijag jii kegaunum chimpiawagmayi.   <span class="verse" id="V12">12&#160;</span>Nuna dutikawag tikich kuntin aidaunashkam kakaagchamin awajsagmayi, dutikau ainayatak mautsuk tsawanji jegagti tusag ukukiagmayi.   </div><div class='p'> <span class="verse" id="V13">13&#160;</span>“Nuna wika kajanum ashí diyakun wajabiajai.  </div><div class='b'> &#160; </div> <div class='q'>“Nuniai pachiachbau, yujagminum pachitkau  </div><div class='q'>makichik aentsjai betek akagun wainkabiajai.  </div><div class='q'>Nunik akaiki nunú múun eketbaunum jeganmayi.   </div><div class='q'> <span class="verse" id="V14">14&#160;</span>Nunikmatai niina dekas  </div><div class='q'>tikich aidaun nagkaesau apu emabi,  </div><div class='q'>dutikamtai aents ashí nugkanmaya maki makichik  </div><div class='q'>chichamtin aidau niina umijuinak emematiagmayi.  </div><div class='q'>Niina senchijig imanisag atinai,  </div><div class='q'>tuja inamtaijishkam makichkish megkaekashtinai.   </div><div class='b'> &#160; </div> <div class='p'> <span class="verse" id="V15">15&#160;</span>“Nuna imanun wainkan senchi ishamkabiajai, nunikan puyatkan jamaijai.   <span class="verse" id="V16">16&#160;</span>Nuniakun aents tuwaka ijunbaunum jegantan, makichik iniakun: ‘Aunash wagka imaninawa nunú minash ujatkata’ tibaijai. Tusa tai ayu tujutmayi. Tusa chichagtak:   <span class="verse" id="V17">17&#160;</span>‘Juju ipak usumta imajin kuntin múun aina duka ipak usumat apu aidau ashí nugkanum inamjagtina nunuwai.   <span class="verse" id="V18">18&#160;</span>Tujash nunú nagkaemakmatai, Apajuí aents aidaun etegkauwa nunú atakea duish tuke inamjatnai’, tusa ujatkabi.   </div><div class='p'> <span class="verse" id="V19">19&#160;</span>“Tusa ujatkamtai shiig dekatag tau asan, kuntin inagnamu ipak usumta nunú tikich aidaujaig betekchau tsumain, nai aidaush hierro, nanchikish bronce, nii wainbaunak ashí yuwa amuka, ampinunak najak tsaika ukua aush wagkag ibauwaita,   <span class="verse" id="V20">20&#160;</span>tuja nuigtush diez kachugtina dusha, tuja kachuji uchuchiji yama tsapainiuwa nunú jiinna dusha wagkag annaita, tuja nuigtush chichaakush ememas chichau, tuja kachuji yamajam tsapainiuwa nunú piipichitak tikich kachuji múun aidaun nagkaesau, nunú tsapatai kampatum kachuji ukuiniaja nunash, wagkag ankae nuna dekatasan iniasbaijai.   <span class="verse" id="V21">21&#160;</span>Tuja nuigtushkam, nunú kachu yama tsapainiuwa nunú Apajuín aentsji aidaujai maania ditan depeteaun wainkabiajai.   <span class="verse" id="V22">22&#160;</span>Imatika pujujai nunú múun taabi, nunik Apajuí ashí senchigtinu aentsji aidaun ayamjuk agkanmitkabi. Nunak Apajuí ashí senchigtinun aentsji aidau apu wajasag inamjagtin tsawan jegau asamtai nunak dutikatnai.   </div><div class='p'> <span class="verse" id="V23">23&#160;</span>“Dutika chichaak:  </div><div class='b'> &#160; </div> <div class='q'>“ ‘Kuntin inagnamu  </div><div class='q'>ipak usumta nunú kuntin wainkaum duka,  </div><div class='q'>apu ipak usumta nunú  </div><div class='q'>ashí nugkanum inamjatna nunuwai,  </div><div class='q'>duka tikich aidaujaig betekchau atinai.  </div><div class='q'>Ashí nugkanmaya aidaunak yuwa amuak,  </div><div class='q'>tikich aidaunak najak tsaika ukubi.   </div><div class='q'> <span class="verse" id="V24">24&#160;</span>Untsu diez kachujiya duka,  </div><div class='q'>nunú tsawantin diez apu aidau inamjagtina nunuwai.  </div><div class='q'>Nunú nagkaemakmatai, yama nagkamchak  </div><div class='q'>apu aajaku aidaun nagkaesau tikich apu wajastinai,  </div><div class='q'>nunik diez apu aidaunmayan kampatum depetuk maatnai.   </div><div class='q'> <span class="verse" id="V25">25&#160;</span>Nunú apuk Apajuí pegkegma nuna  </div><div class='q'>pegkegchau chichagtinai.  </div><div class='q'>Nuniak Apajuí aentsji aidaujai maanitnai.  </div><div class='q'>Tuja Apajuí chichame umiktin agagbauwa nunashkam,  </div><div class='q'>Apajuí emematku ijuntai tsawan etegjamu aidaunashkam  </div><div class='q'>yapajiatag titinai.  </div><div class='q'>Nuniak Apajuí aentsji aidaunak kampatum mijan  </div><div class='q'>nuigtu jimaituk nii wagagki waitka pujugtinai.   </div><div class='q'> <span class="verse" id="V26">26&#160;</span>Tujash nunú apua duka apu chichaman inagdau aidau  </div><div class='q'>utugchatjin ejetim suwimkan jukitnai,  </div><div class='q'>nunik ajumaish apu achatnun tuke megkaekatnai.   </div><div class='q'> <span class="verse" id="V27">27&#160;</span>Nunikmatai Apajuí ashí senchigtina nuna  </div><div class='q'>aentsji aidau apu wajasag  </div><div class='q'>nugkanmaya apu aidaunak ashí inagtinai.  </div><div class='q'>Dutikamtai dita aidau niina chichamen  </div><div class='q'>umijuinak emematiagtinai.  </div><div class='q'>Tuja nii inabaujig atakea duish tuke atinai.’   </div><div class='b'> &#160; </div> <div class='p'> <span class="verse" id="V28">28&#160;</span>“Juna augmattsag nunuwai wi kajanum wainkamua duka. Nuna kajamjan puyatkan shiigchau yampia wajasmaijai, tujash nuna pachisnukesh tikichnak makichkish ujakchabiajai”, tiuwai Daniel.   </div><ul class='tnav'>
<li><a href='index.htm'>Daniel</a></li>
<li><a href='DAN06.htm'>&lt;</a></li>
<li><a href='DAN.htm'>7</a></li>
<li><a href='DAN09.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
