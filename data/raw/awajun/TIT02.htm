<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Tito 2</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/TIT02.htm" />
</head>
<body>
<ul class='tnav'>
<li><a href='index.htm'>Tito</a></li>
<li><a href='TIT01.htm'>&lt;</a></li>
<li><a href='TIT.htm'>2</a></li>
<li><a href='TIT03.htm'>&gt;</a></li>
</ul>
<div class="main">
 
<div class='chapterlabel' id="V0"> 2</div><div class='s'>Dekas pegkeg aina nunú pachisa jintinkagtamu </div> <div class='p'> <span class="verse" id="V1">1&#160;</span>Tujash amek chicham dekas jintinkagtuamua dutiksamek chichagkagtukta.   <span class="verse" id="V2">2&#160;</span>Anciano aidauk ebetmamjau, shiig anentaimkau; dekaskenum dekaskeapi tinu, anejatin, waugtuchu amainai.   <span class="verse" id="V3">3&#160;</span>Nunisag anciana aidaushkam, pegkejam aidau wajuk pujuinawa nunisag pujustinme, tsanumkagtuchu, umutai nampemain aidaun tunamatjauchu, pegkeja jintinkagtin agtinme,   <span class="verse" id="V4">4&#160;</span>nuninak jintintuatnume nuwa muntsujut aidaun aishi aneetan, uchijí aidau aneetnash,   <span class="verse" id="V5">5&#160;</span>shiig anentaimkau atanum, ayatak pegkejak atanmash, jega kuitamka pujutnumshakam, aishijaish pegkeg nuigtú aishinig sumitkau atan, Apajuí chichamega nu pegkegchaunum chichajam ai tabaunum.   </div><div class='p'> <span class="verse" id="V6">6&#160;</span>Aikasmek datsauch aidaush pegkegnum wakemitkakta shiig anentaimkau atinme,   <span class="verse" id="V7">7&#160;</span>nuniakum ameshkam iwainmamkata ashí takat pegkeg aina nu takatnum, jintiamu ayatak pegkeg ajantusa diimaina nu,   <span class="verse" id="V8">8&#160;</span>chicham dekaskea nu, dakitmainchau; aaja nuniamin shiwagshakam datsaagti, nuninak jutiinash makichkish pegkegchau tujamainchau atinme.   </div><div class='p'> <span class="verse" id="V9">9&#160;</span>Achikbau aidaushkam jintintuata ditá apujinak ashí umigkatnume, nuninak shiig awajkatnume, wainak ai aimtau ainum,   <span class="verse" id="V10">10&#160;</span>nuigtush kasagkainmegka, nunitsuk ashí kajittsá diyam amainun iwainmamkatnume, Apajuí iina Uwemtijamna nudau jintiamua nunash ashí eme anentus diistinme.   </div><div class='s'>Apajuí anentag wait anenkagtugbauji </div> <div class='p'> <span class="verse" id="V11">11&#160;</span>Apajuí ni jutii wait anenkagtamujinak iwaintugmakui. Nunú ashí aents aina nunak uwemtikatatus wakejawai.   <span class="verse" id="V12">12&#160;</span>Nunú, jintinjamji pegkegchau aina nu, nugkanmaya wakegamu aina dushakam idaisá, yamai tsawanta juik shiig anentaimsa, pegkegnum pujuinaku nuigtú wait anenkagtaku pujumaina nuna,   <span class="verse" id="V13">13&#160;</span>jutii shiig aneastinji Apajuinu nuigtú Jesucristo jutii Uwemtijamna nuna imanji wantinkatna nu dakainaku.   <span class="verse" id="V14">14&#160;</span>Nigka nigki jutiiní mantamnata tus tsagkamankauwai, ashí pegkegchau aina nuanui agkanmitkagmatatus; dutika pegkemtijami niina aentsji etamak ashí pegkeg aina nunak takamtijamsatatau asa.   </div><div class='p'> <span class="verse" id="V15">15&#160;</span>Jujuwai jintinkagtumainaitam duka, wakemitkagkagtakum, ajantsuk najam chichagkagtukta. Makichkikesh imanchau diigmaisainum.   </div><ul class='tnav'>
<li><a href='index.htm'>Tito</a></li>
<li><a href='TIT01.htm'>&lt;</a></li>
<li><a href='TIT.htm'>2</a></li>
<li><a href='TIT03.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
