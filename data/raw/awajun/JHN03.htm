<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Juan 3</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JHN03.htm" />
</head>
<body>
<ul class='tnav'>
<li><a href='index.htm'>Juan</a></li>
<li><a href='JHN02.htm'>&lt;</a></li>
<li><a href='JHN.htm'>3</a></li>
<li><a href='JHN04.htm'>&gt;</a></li>
</ul>
<div class="main">
 
<div class='chapterlabel' id="V0"> 3</div><div class='s'>Nicodemo Jesusan tajuamu </div> <div class='p'> <span class="verse" id="V1">1&#160;</span>Aajakui makichik fariseo Nicodemo daagtin judío aina nui eme anentsá diitai.   <span class="verse" id="V2">2&#160;</span>Nunú kashi Jesusan ausatatus weuwai, nunik:  </div><div class='p'>—Rabí, jutiik dekainaji, aminak Apajuí jintinkagtuati tusa awetabiuwa duka, wagki makichkish ame aents dutikmainchau iwainam jutikmainchau ainawai, Apajuí niijai achataik, tau.   </div><div class='p'> <span class="verse" id="V3">3&#160;</span>Tama Jesús ayaak:  </div><div class='p'>—Dekas tajame, aents ataktú akiinachuk Apajuí inamtaijinak wainmain ainatsui, tau.   </div><div class='p'> <span class="verse" id="V4">4&#160;</span>Tutai Nicodemo iniak:  </div><div class='p'>—¿Muuntuch wajasush utugsaya akiinmainaita? ¿Ataktú dukují wakeen egkemkag akiinmainait?   </div><div class='p'> <span class="verse" id="V5">5&#160;</span>Tutai Jesús ayaak:  </div><div class='p'>—Dekas tajame, yuminum nuigtú Wakaní Pegkejiya nui akiinachuk, Apajuí inamtaijinig waimainchau ainawai.   <span class="verse" id="V6">6&#160;</span>Aentsnum akiinaina duka, aentske; Wakania nui akiinauk, wakania duke.   <span class="verse" id="V7">7&#160;</span>Wi tajam duka, anentai jegagchamnuk anentaimtipa, nunak: “Ataktú akiinmain” ainawai.   <span class="verse" id="V8">8&#160;</span>Daseg ni wajuk wakegawa nunisag umpuawai, nunú dasentu antakmesh, tuwiya minawa, tuja tuwí wegawa duka dekatsme. Juninke ashí aents Wakaní Pegkejin akiinaidaush, tiuwai.   </div><div class='p'> <span class="verse" id="V9">9&#160;</span>Tama Nicodemo ayaak:  </div><div class='p'>—¿Dusha wajukaya nunimainaita? tau.   </div><div class='p'> <span class="verse" id="V10">10&#160;</span>Tutai Jesús ayaak:  </div><div class='p'>—¿Ame Israela maestrojiyaitkumek, dusha dekatsum?   <span class="verse" id="V11">11&#160;</span>Dekas tajame, jutiik dekamu chichainaji, tuja wainkamu etsejuinaji. Tujash jutii taji duka dekaskeapi tatsugme.   <span class="verse" id="V12">12&#160;</span>Wi ju nugkanmaya wajiin pachisan takuish dekaskeapi tatsujum aniautigmesh, ¿Utusagmek dekaskeapi titagme nayaimpinmaya pachisa chichaakuish?   </div><div class='p'> <span class="verse" id="V13">13&#160;</span>“Makichkish nayaimpinum wakauk atsawai; nayaimpinmaya akaikiuwa duke, duka Aentsmaga akiinauwa nunuwai.   <span class="verse" id="V14">14&#160;</span>Moisés dapi dakumká najanamun uwegshunum yakí jiikua numamtuk, Aentsmaga akiinauwa nunash yakí jiikagtinai,   <span class="verse" id="V15">15&#160;</span>ashí aents niina dekaskeapi tuidauk, pujut nagkanchaun jukitnume tabaunum.   </div><div class='s'>Apajuí ashí aentsun aneawai </div> <div class='p'> <span class="verse" id="V16">16&#160;</span>“Wagki Apajuí ashí aentstin senchi anejatu asa, Uchijí makichkiuchia nuna sujamsauwai, ashí niina dekaskeapi tuidauk megkaekashtinme, ayatak pujut nagkanchau ajitnume tau asa.   <span class="verse" id="V17">17&#160;</span>Wagki Apajuik Uchijinak ju nugka juig aents aidaun suwimkan susati tusag awemachui, ayatak aents aidau niiní uwemtan jukitnume tusa awemauwai.   </div><div class='p'> <span class="verse" id="V18">18&#160;</span>“Niina dekaskeapi tuidauk, bakumashtinai; tujash niina dekaskeapi tuinatsu duka bakumatnum juwakajui, wagki Apajuí Uchijí makichkiuchia nuna daajin dekaskeapi tichaju asag.   <span class="verse" id="V19">19&#160;</span>Dekaskeapi tuinachu bakumakbauwa duka juuwai: tsaaptinuk ju nugká juig tae, tujash aents aidauk tsaaptinnak dakituinawai, suwen imá senchi wakegaidau asag tudau takaina nuna iwaintugkai tuidau asag.   <span class="verse" id="V20">20&#160;</span>Wagki ashí aents pegkegchaun takaina duka, tsaaptinnak dakituinawai, nunidau asag tsaaptinnak adijainatsui, pegkegchau aidau takaamujin iwaintugkai tuidau asag.   <span class="verse" id="V21">21&#160;</span>Tujash dekaskea nuna takaidauk, tsaaptinnum mininawai, Apajuí wakegamu takaamua nu paan iwainakbau atí tuidau asag”.   </div><div class='s'>Nuwenatna nuna kumpají </div> <div class='p'> <span class="verse" id="V22">22&#160;</span>Nuna tii, Jesús jintintaiji aidaujai Judea nugkanum weuwai, nunik nui ditajai pujus yamijatu.   <span class="verse" id="V23">23&#160;</span>Nuniai Juagshakam Enón yamijatu, Salimnum tikiju awa nui, nuwi kuashat yumi au asamtai; nuwi aents aidauk weedau yamimajagtatus.   <span class="verse" id="V24">24&#160;</span>Nunak Juagkak eke cárcel egkeachbau asa nunikui.   </div><div class='p'> <span class="verse" id="V25">25&#160;</span>Nuniamunum Juagká jintintaiji aidau, makichik judiojai pegkeamun pachis tudayinau,   <span class="verse" id="V26">26&#160;</span>nunikag Juagkan jegajuawag, chichajuinak:  </div><div class='p'>—Rabí, Jordagka amain amijai pujubia nu, ame ni pachisam etsegmayum nunú yamijattai, kuashat aents aidauk tuwajuinawai, tuidau.   </div><div class='p'> <span class="verse" id="V27">27&#160;</span>Tama Juan chichaak:  </div><div class='p'>—Apajuí dutikata tichamunak aentsuk makichkish dutikmaitsui.   <span class="verse" id="V28">28&#160;</span>Atumetjume wi tibau antuku aidautigmek, wika Cristuchuitjai, ayatak ni minitin asamtai emtika awemamuitjai tibaijim nunú.   <span class="verse" id="V29">29&#160;</span>Nuwenbaunum, nuwe atinun achiaka duka nuwatkatna nuuwai, tuja aishmag nuwenatna nuna kumpajig ayaumas wajas nunú chichatai antak shiig aneawai. Wishakam nunisnuk senchi shiig aneajai ju chichainamu antakun.   <span class="verse" id="V30">30&#160;</span>Niiyai imá eme anentam atata duka, nuniakui wika imanchauch juwaktatjai.   </div><div class='s'>Yakiya tauwa nu </div> <div class='p'> <span class="verse" id="V31">31&#160;</span>Yakiya tauwa nuuwai ashí nagkaekagtasua duka. Nugkanmayaya duka, nugkanmayagke, nunin asa chichakush nugkanmayanak chichawai. Tujash nayaimpinmaya mina nuuwai ashí nagkaekagtasua duka;   <span class="verse" id="V32">32&#160;</span>nunin asa ni wainkamujin nuigtú antukbaujin etsejui, nunitaish makichkish dekaskeapi tuinatsui ni etsegbaunak.   <span class="verse" id="V33">33&#160;</span>Tujash ni etsegbaun antujuina nuuwai, Apajuí tabauk dekaske tuina duka.   <span class="verse" id="V34">34&#160;</span>Apajuí awemamua duka Apajuí chichamenak chichawai, wagki Apajuí Wakaní Pegkeji ashí susamu asa.   <span class="verse" id="V35">35&#160;</span>Apajiya nu Uchijin aneau asa, ashí wají aidaunak niina uwejin idaitusui.   <span class="verse" id="V36">36&#160;</span>Duwi niina Uchijin dekaskeapi tuidauk, pujut nagkanchau ajuinawai, tujash niina Uchijiya nuna dekaskeapi tuinachuk, nu pujutak atsujuinawai, nunin asag Apajuí suimkaji ishamaina nunak jukiagtinai, tiuwai.   </div><ul class='tnav'>
<li><a href='index.htm'>Juan</a></li>
<li><a href='JHN02.htm'>&lt;</a></li>
<li><a href='JHN.htm'>3</a></li>
<li><a href='JHN04.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
