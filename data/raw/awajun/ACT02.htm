<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Takasbau 2</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ACT02.htm" />
</head>
<body>
<ul class='tnav'>
<li><a href='index.htm'>Takasbau</a></li>
<li><a href='ACT01.htm'>&lt;</a></li>
<li><a href='ACT.htm'>2</a></li>
<li><a href='ACT03.htm'>&gt;</a></li>
</ul>
<div class="main">
 
<div class='chapterlabel' id="V0"> 2</div><div class='s'>Wakaní Pegkeji taamu </div> <div class='p'> <span class="verse" id="V1">1&#160;</span>Tsawan Pentecostés jegamtai, ashí makichkinmag ijunjag batsataidau.   <span class="verse" id="V2">2&#160;</span>Nuninai, pachiachbau nayaimpinmaya dase senchi dasentak kedegtuwama imatuk, jegá dita pekagbaunum tauwai;   <span class="verse" id="V3">3&#160;</span>nuniaig, wantinjauwai jii kegama numamtin aidau, nunik ditan makí makichik kanajug pekamtujui;   <span class="verse" id="V4">4&#160;</span>nunikmatai Wakaní Pegkeji ashí egkemtujajui, dutikam tikich chichaman chichaidau Wakan chichamtikamua dutiksag.   </div><div class='p'> <span class="verse" id="V5">5&#160;</span>Nu tsawanta duik, judío aidau Apajuí puyatjus umijin ashí tikich nugkanum batsamin aidau Jerusalén kaunawag batsataidau.   <span class="verse" id="V6">6&#160;</span>Nu imatuk kedegtamun antukag aents aidauk ijunjajui; nunikag puyatkajui, wagki makí makichik ditá chichamen chichaidaun antuidau asag.   <span class="verse" id="V7">7&#160;</span>Nunik puyatkag anentai jegachag chichainak:  </div><div class='p'>—¿Ju chichaina jujú ashí galileanmaya ainatsuak?   <span class="verse" id="V8">8&#160;</span>¿Wajukaya chichainawa makí makichik iina chichamen chichaidau antuinag dusha?   <span class="verse" id="V9">9&#160;</span>Juwig partianmaya aidau, medianmaya aidaush, elamnumia, mesopotamianmaya, judeanmaya, capadocianmaya, pontonmaya, asianmaya,   <span class="verse" id="V10">10&#160;</span>frigianmaya, panfilianmaya, egiptonmaya nuigtú Libia nugka aina nui, Cirene tikiju awa nuiya, Roma batsamnushkam juig pujuinawai;   <span class="verse" id="V11">11&#160;</span>ujumak judío aidau nuigtú judío atajai tumabiag judío waigkú aidau, cretanmaya aidaushkam nuigtú arabianmaya aidaujai antuinaji iina chichamen Apajuí imanjin pachisag chichainamu.   </div><div class='p'> <span class="verse" id="V12">12&#160;</span>Tusag ashí puyatkaju, nunikag shiig anentaimainchau dekapenak, pempeentunisag iniininak:  </div><div class='p'>—¿Jusha wagka juninawa? tudayinau.   </div><div class='p'> <span class="verse" id="V13">13&#160;</span>Tuinai tikich aidau dushikinak:  </div><div class='p'>—Nampejajama, tuidau.   </div><div class='s'>Pedro chichakbau </div> <div class='p'> <span class="verse" id="V14">14&#160;</span>Tiagtai Pedro, once aina nujai wajainiag, senchi chichaká: “Mina pataag judío aidauwah, nuigtú ashí atum Jerusalén batsamin aidautigmesh, jujú shiig dekaatajum wi titatjim nu.   <span class="verse" id="V15">15&#160;</span>Atum nampegchajeash tajum duka nuninchauwai, yamá a las nueve weawai;   <span class="verse" id="V16">16&#160;</span>juka profeta Joel nuniktinai tusa etsegkamua nuuwai, duka:   </div><div class='q'> <span class="verse" id="V17">17&#160;</span>“ ‘Tsawan inagnamunum, Apajuí tawai, mina Wakanjun ashí aentsun susatnaitjai.  </div><div class='q'>Dutikawajam atumi uchijum aidau, nuigtú nawanjum aidaushkam mina pachittsag etsejiagtinai; nuniamunum  </div><div class='q'>datsauch aidauk paan wainiagtinai, nuninai muuntuch aidauk kajanum kajabiagtinai.   </div><div class='q'> <span class="verse" id="V18">18&#160;</span>Aikasnuk aishmag, mina inakeg aina nuna, nuigtú  </div><div class='q'>nuwa mina inakeg aina nunashkam nu tsawan atina duik mina Wakanjun susatnaitjai.  </div><div class='q'>Dutikawajam mina pachittsag etsegtujiagtinai.   </div><div class='q'> <span class="verse" id="V19">19&#160;</span>Yakí nayaimpinum nuigtú nugkanmashkam nuninush wainchatain iwaintuktinuitjime: Numpan, jiin, yujagkim aidau bukuitamun.   </div><div class='q'> <span class="verse" id="V20">20&#160;</span>Etsag suwe wajastinai, nantushkam numpa wajastinai,  </div><div class='q'>eke Apu Apajuí senchijijai tsawan wajas minitna nu jegatsaig.   </div><div class='q'> <span class="verse" id="V21">21&#160;</span>Tujash ashí aents Apu Jesusan adaiyas segauk uwemjatnai’,<a href="#FN1" class="notemark">*<span class="popup">Jl. 2.28-32.</span></a> tawai.   </div><div class='p'> <span class="verse" id="V22">22&#160;</span>“Israel aidautigmesh ju chicham antuktajum: Jesús nazaretnumiaya nuna Apajuí awemauwai dutikau asa niina senchijinash susauwai, dutika niiní aents dutikmainchau aidaun, anentai jegagmainchau aidaunash nuigtú wainchatai aidaun atumin iwaintugmakajua duka atumek shiig dekagme;   <span class="verse" id="V23">23&#160;</span>nunú sujukuitjume Apajuí wajuk dutikatasa emtikak dekauwaita dutiksagmek; dutikajum aents pegkegchau aidaujai ijuntugjum cruznum achigjum mau ainagme.   <span class="verse" id="V24">24&#160;</span>Tujash Apajuí inankiuwai ni jaak najaimaku waittsamunash agkanmitka, wagki jata duka niinak depetmainchau aajakui.   </div><div class='p'> <span class="verse" id="V25">25&#160;</span>“Davidchakam Jesusan pachis tiuwai:  </div><div class='q'>“ ‘Wainbaijai mina Apujuk tuke mina emtijui pujaun,  </div><div class='q'>wagki mina untsujui pujawai nuniau asamtai umuchtumainchau ainawai.   </div><div class='q'> <span class="verse" id="V26">26&#160;</span>Nuadui mina anentaijuk shiig aneawai, nuniak shiig aneas kantamui,  </div><div class='q'>nuigtushkam ashí mina iyashjuk niinu dekas atatui;   </div><div class='q'> <span class="verse" id="V27">27&#160;</span>wagki mina wakanjuk Hadesnumak idaisashtatme, nuigtush aminu Pegkegma duka kaugtí tichattame.   </div><div class='q'> <span class="verse" id="V28">28&#160;</span>Ame iwaintugkauwaitme jinta aidau pujutnumiaya nunú;  </div><div class='q'>Dutijuam shiig aneemtijustatme ame pujau asam’.<a href="#FN2" class="notemark">†<span class="popup">Sal. 16.8-11.</span></a>   </div><div class='p'> <span class="verse" id="V29">29&#160;</span>“Yatsug aidauh idaitustajum paan titajime, iina muunji David aajakua duka jakauwai, nunikmatai ukusaju ainawai, nu ukusbauk yamaikish jutiiní awai.   <span class="verse" id="V30">30&#160;</span>Tujash Davitak profeta aajakui, nuniau asa dekajakui Apajuí chicham yapajimainchauwai anagkuak, ame weantunmayan makichik ame ekeemtaigmin ekentsatnaitjai tibauwa nuna.   <span class="verse" id="V31">31&#160;</span>Nuna aatus emtikak Cristo aneantinun wainu asa, wakanig Hadesnumag juwakchatnai iyashigkesh kaugchatnai tiuwai.   <span class="verse" id="V32">32&#160;</span>Nunú Jesusa nuna Apajuí inankiuwai, duka jutii ashí wainkau ainaji.   <span class="verse" id="V33">33&#160;</span>Dutika eme anentai awajus nuigtú Apajuí niina untsujin ekentsam, Apají Wakaní Pegkejin anagtamauwa nuna juki sukagtusa nunú wainkaugme nuigtush antukugme.   <span class="verse" id="V34">34&#160;</span>Wagki Davidchauwai nayaimpinum wakauwa duka, nigki juna:  </div><div class='q'>“ ‘Apu mina Apujun chichajak, ekeemsata mina untsujui,   </div><div class='q'> <span class="verse" id="V35">35&#160;</span>wi amina shiwajum aidaunak amina dawemin ikautkatjame’,<a href="#FN3" class="notemark">‡<span class="popup">Sal. 110.1.</span></a> tiuwai.   </div><div class='p'> <span class="verse" id="V36">36&#160;</span>“Nunin asamtai shiig dekaskea ju ashí Israel aidautigmek dekaatajum, nunú Jesús atum achigbauwa nuna Apajuí etegka atumi Apujum nuigtú uwemtikagtin awasae”.   </div><div class='p'> <span class="verse" id="V37">37&#160;</span>Nuna antukag shiig senchi anentain najaimawaju, nunikag Pedron nuigtú tikich apóstol aidaun iniinak:  </div><div class='p'>—Yatsug aidauh, ¿jutiish wajukmainaitji? tuidau.   </div><div class='p'> <span class="verse" id="V38">38&#160;</span>Tiagtai Pedro ayaak:  </div><div class='p'>—Tudau takat idaikujum pujutjum yapajiatajum, nunikjum makí makichik yamimagtajum Jesucristo daajin, tudau tsagkugnagtag tabaunum; nunikjum Wakaní Pegkeji jukittagme.   <span class="verse" id="V39">39&#160;</span>Wagki Apajuí anagkagtuamua duka atumdau ainawai, atumi uchijum aina nudau, nuigtú ashí atushat batsataina dushakam; ya aidauna Apu Apajuí untsuktatus wakegawa nudau ainawai.   </div><div class='p'> <span class="verse" id="V40">40&#160;</span>Nuigtú kuashat tikich chichamnash etsejak aents aidaun chichajak tiuwai:  </div><div class='p'>—Aents pegkegchau aina duka ukuktajum.   </div><div class='p'> <span class="verse" id="V41">41&#160;</span>Nu tabaun chichaman antukag yamimakajui; nunikag nunú tsawanta duik tres mil aents tumain kawegkajui.   <span class="verse" id="V42">42&#160;</span>Nunikag apóstol aidau jintiamua dutiksag umidau, nuninak shiig ijuntsag pempeentunisag yainidau, nunisag pagkan yuinak Apajuinash aujuidau.   </div><div class='s'>Nagkamchak Jesusa nemagkaju aidau pujutji </div> <div class='p'> <span class="verse" id="V43">43&#160;</span>Ashí puyatjusag diidau aents aidauk, kuashat aents dutikmainchaun dutikainak apóstol aidau iwainagtai.   <span class="verse" id="V44">44&#160;</span>Ashí Jesusa dekaskeapi tiaju aidauk makichik anentaiyaik ijunaidau, nunidau asag ashí wají aidaush betek ajuidau;   <span class="verse" id="V45">45&#160;</span>ditá nugken nuigtú wajiijinash sujukag, ashí makí makichik atsumaina dutiksag akandayidau.   <span class="verse" id="V46">46&#160;</span>Kashí kashinig jega Apajuí ememattainum ijuntsagké aidau, nuninak ditá jeenish ijunag shiig aneas wakegat anentaiyai pagkan yuidau,   <span class="verse" id="V47">47&#160;</span>nuninak Apajuin emematuinak, imadiagtai ashí aents aidaushkam wakejus diidau. Nuniagtai Apu Apajuishkam kashí kashinig aents uwemaidaunak ikaweau.   </div><ul class='tnav'>
<li><a href='index.htm'>Takasbau</a></li>
<li><a href='ACT01.htm'>&lt;</a></li>
<li><a href='ACT.htm'>2</a></li>
<li><a href='ACT03.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V21">2:21</a>
<span class="ft">Jl. 2.28-32.</span></p>
<p class="f" id="FN2"><span class="notemark">†</span><a class="notebackref" href="#V28">2:28</a>
<span class="ft">Sal. 16.8-11.</span></p>
<p class="f" id="FN3"><span class="notemark">‡</span><a class="notebackref" href="#V35">2:35</a>
<span class="ft">Sal. 110.1.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
