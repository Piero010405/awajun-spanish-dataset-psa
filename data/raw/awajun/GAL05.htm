<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Gálatas 5</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/GAL05.htm" />
</head>
<body>
<ul class='tnav'>
<li><a href='index.htm'>Gálatas</a></li>
<li><a href='GAL04.htm'>&lt;</a></li>
<li><a href='GAL.htm'>5</a></li>
<li><a href='GAL06.htm'>&gt;</a></li>
</ul>
<div class="main">
 
<div class='chapterlabel' id="V0"> 5</div><div class='s'>Cristo agkan etabiajua nunisjumek pujustajum </div> <div class='p'> <span class="verse" id="V1">1&#160;</span>Atumek chicham umiktajum tibauwa nu umiktasajum waitú batsatutigmin, Cristo agkanmitkagmawajua nunisjumek agkan pujustajum. Ataktú chicham umiktin umiktasajum waitiujum duka waketjukigpajum.   </div><div class='p'> <span class="verse" id="V2">2&#160;</span>Antugtuktajum, wi Pablon tajime, atum pakamakjumesh Cristo yayamak achattagme.   <span class="verse" id="V3">3&#160;</span>Ataktushkam tajime: Aents pakamauk chicham umiktina nuna ashí umiktatus nuniawai.   <span class="verse" id="V4">4&#160;</span>Atum chicham umiktajum tibauwa nu umiinaku pegkeg diyam ata tautigmek, Cristui kanaaku nuniagme. Nuniakjum Apajuí anentag amamaina dusha dakitjaugme.   <span class="verse" id="V5">5&#160;</span>Tujash jutiik Wakaní Pegkeji yaimpasmatai, Cristo dekaskeapi tabaunum Apajuí pegkeg ainagme tujamtina nu dakainaji.   <span class="verse" id="V6">6&#160;</span>Wagki pakamaku akush, pakamakchau akushkam Cristo Jesusaig wainkayai, dekas Cristo Jesusai dekaskeapi tabaunum anenkai takaamua nuuwai dekas pegkejak.   </div><div class='p'> <span class="verse" id="V7">7&#160;</span>Atum shiig pujubiujum nunash, ¿ya chicham dekaskea duka umikaigpa tujabiaje?   <span class="verse" id="V8">8&#160;</span>Aannak Apajuí atumí etegtamjauwa nu aikagmachaje.   <span class="verse" id="V9">9&#160;</span>Duka levadura ujumak ajuntuamuitak, nanegbauwa nuna ashí wampushmitkama dutijamawaje.   <span class="verse" id="V10">10&#160;</span>Wika atumnak Apu Jesusai kajintsá anentaimtajime, yapajiagmek anentaimainchau ainajum dui, tujash yaki ainta nunin ataish pachimjutpaina nuna Apajuí suwimkan susatnai.   </div><div class='p'> <span class="verse" id="V11">11&#160;</span>Yatsug aidauh, wi pakamaktajum tusan etsegku wekaeyatkunush ¿wagka waitkamash wekaeja? Nuna aatsa etsegku wekaetaik, Cristo cruznum achigbaun etsejag nunash dakittsag diimain ainatsui.   <span class="verse" id="V12">12&#160;</span>Nunú pachimjutpá yujaina duka dekas juu tamawaik ashí tsupik ajapmain ainawai tajai.   </div><div class='p'> <span class="verse" id="V13">13&#160;</span>Yatsug aidauh, atumek agkan pujustinme tusa etegjamu ainagme. Tujash nunú agkan pujamu ajutjama dui iyash wakegamu takamtiktsuk, aneenisjum pempeentunisjumek yainiktajum.   <span class="verse" id="V14">14&#160;</span>Chicham umiktin agagbauwa duka: “Tikich aidaush amek anenmamsam aneeta”, tawa nu imatiksaik umiamunum ashí chicham umiktinnum awa duka uminui.   <span class="verse" id="V15">15&#160;</span>Kuitamamkatajum, atumek pempeentunisjumek shiwagmagajum kajegdayakjum pempeentunisjumek pegkegchau awagdaikaijum.   </div><div class='s'>Wakaní Pegkeji wakega nunisaik pujumain </div> <div class='p'> <span class="verse" id="V16">16&#160;</span>Nuadui tajime: Wakaní Pegkeji wakega nunisjumek pujakjum, atumi iyashim pegkegchau wakega duka umigkaigpajum.   <span class="verse" id="V17">17&#160;</span>Wagki iyash wakega nunak Wakaní Pegkejig dakitawai, nunisag Wakaní Pegkeji wakega nunashkam iyashik dakitawai. Aatus dakitjunidau asamtai atum wakegamua duka takamaitsugme.   <span class="verse" id="V18">18&#160;</span>Tujash Wakaní Pegkeji yaimpasmatai pegkeg aina duke takaakjumek, Moisés chicham umiktajum tibauwa nu umiktasagmek anentaimtumaitsugme.   </div><div class='p'> <span class="verse" id="V19">19&#160;</span>Iyash pegkegchau wakegamu takaamu paan wantina duka ju ainawai: ekagmamu, tsanijinbau, Apajuí pegkegchau diyamu aina nu takaamu, ii pegkegchau wakegamua duke tunamatja pujugbau,   <span class="verse" id="V20">20&#160;</span>apajuimtai dakumkamu emematbau, wawejatbau, shiwagmaga pujamu, tsuwat chichamtin, akasmamu, waa wamak kajeamu, jiyaniamu, datumkagtamu, niish kanaktatus anentaimin,   <span class="verse" id="V21">21&#160;</span>pegkejan takaidau kajejamu, nampeamu, yuwa yuwakua wegamu, nuigtú tikich jumamtin aidaunashkam tibaijime. Nunin aina nuna takaa pujuidauk Apajuí inamtaijinig wayachagtin ainawai tusan.   </div><div class='p'> <span class="verse" id="V22">22&#160;</span>Untsu Wakaní Pegkeji pujugbau aidauk: Anejatnai, shiig aneenai, shiig agkan anentaimas pujuwai, wamak kajeakchau, shiig awakagtin, wait anenkagtin, dekaskeapi tinu,   <span class="verse" id="V23">23&#160;</span>kakagchau, ebetmamag pujú aina nuuwai. Ashí ju aina junak, chicham umiktajum timawa nuwish, nunin amaitsui tatsui.   <span class="verse" id="V24">24&#160;</span>Cristo Jesusdau aina duka, ditá iyashí wakegamu nuigtú senchi pegkegchau wakegamu aina nujaí Cristo nemajuinak idaisaju ainawai.   <span class="verse" id="V25">25&#160;</span>Nuadui Wakaní Pegkeji pujugbau aidautik ni wakega dutiksag takamtijusti tusa idaimamain ainaji.   </div><div class='p'> <span class="verse" id="V26">26&#160;</span>Emebau achagmi, shiwagmaetash shiwagmaetsuk, tikich pegkejan takainamu diisá pempeentuniki kajegdayá batsamchagmi.   </div><ul class='tnav'>
<li><a href='index.htm'>Gálatas</a></li>
<li><a href='GAL04.htm'>&lt;</a></li>
<li><a href='GAL.htm'>5</a></li>
<li><a href='GAL06.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
