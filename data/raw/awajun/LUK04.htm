<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Lucas 4</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/LUK04.htm" />
</head>
<body>
<ul class='tnav'>
<li><a href='index.htm'>Lucas</a></li>
<li><a href='LUK03.htm'>&lt;</a></li>
<li><a href='LUK.htm'>4</a></li>
<li><a href='LUK05.htm'>&gt;</a></li>
</ul>
<div class="main">
 
<div class='chapterlabel' id="V0"> 4</div><div class='s'>Iwanch Jesusan pegkegchau takamtiksata tibau </div> <div class='r'>(Mt. 4.1-11; Mr. 1.12-13)  </div><div class='p'> <span class="verse" id="V1">1&#160;</span>Jesús Wakaní Pegkeji egkemtujam Jordagnumia wakettai, Wakaní Pegkeji uwegshunum emauwai,   <span class="verse" id="V2">2&#160;</span>cuarenta tsawan pujustí tusa, nui pujaun Iwanch pegkegchaun takamtiksatatus dekapsauwai. Nu tsawan aina nuwig makichkish yuwachui, nunú inagnamunum yapajuauwai.   <span class="verse" id="V3">3&#160;</span>Nunitai Iwanch chichajak:  </div><div class='p'>—Ame dekas Apajuí Uchijiyaitkumek, ju kaya ju pag najanam yuakia, tau.   </div><div class='p'> <span class="verse" id="V4">4&#160;</span>Tutai Jesús ayaak:  </div><div class='p'>—Agagbau awai: “Aentsuk imá pagjaigkik pujumaitsui, ashí Apajuí chichamega nujai pujumainai” tawai, tiuwai.   </div><div class='p'> <span class="verse" id="V5">5&#160;</span>Timatai Iwanch juki muja tsakajunum iwakui, dutika juu inaktamuik ashí nugkanum inamin aina nuna iwaintukui.   <span class="verse" id="V6">6&#160;</span>Dutika Iwanch chichajak:  </div><div class='p'>—Ashí ju imaja junak nuigtú ditá imanji aina nunashkam amina amastajame, wagki juka minai idaisamui, nuadui wi wakegamun sumainaitjai.   <span class="verse" id="V7">7&#160;</span>Ame mina tikishmajam emematjakminig, ashí aminuk atí tusan idaitustajame, tau.   </div><div class='p'> <span class="verse" id="V8">8&#160;</span>Tama Jesús ayaak:  </div><div class='p'>—¡Wetá Iwanchih! agagbau awai: “Imá amina Apujum Apajuiya duke emematta, nuniakum imá nigki umigkata” tawai, tiu.   </div><div class='p'> <span class="verse" id="V9">9&#160;</span>Timatai nui juki Jerusalén ejegau, dutika jega Apajuí ememattainum yakí nagkatkamunum iwaká:  </div><div class='p'>—Ame dekas Apajuí Uchijiyaitkumek, tsekem iyata,   <span class="verse" id="V10">10&#160;</span>wagki agagbau awai:  </div><div class='q'>“Apajuí, angelji aidaun awetugmattawai amina kuitamjamkatnun,   </div><div class='q'> <span class="verse" id="V11">11&#160;</span>dutikam dita achigmakagtatui kayá tukumkai tusa”, tiuwai.   </div><div class='p'> <span class="verse" id="V12">12&#160;</span>Tutai Jesús ayaak:  </div><div class='p'>—Dushakam agagbauwai: “Amina Apujum Apajuiya nu pegkegchaunum dekapsatasamek wakeyipa” tawai, tiuwai.   </div><div class='p'> <span class="verse" id="V13">13&#160;</span>Tuja Iwanchik pegkegchau takamtiksata tibaunak ashí dekapes, ujumak tsawan idaisauwai.   </div><div class='s'>Jesús Galileanum takatji nagkamamu </div> <div class='r'>(Mt. 4.12-17; Mr. 1.14-15)  </div><div class='p'> <span class="verse" id="V14">14&#160;</span>Nunik Jesusak Wakaní Pegkeji senchimtikam Galilea wakitkiuwai, nunikmatai ashí nugkanum nui batsataidauk niina pachisag kuashat chichaidau.   <span class="verse" id="V15">15&#160;</span>Nui jegaa, jega ijuntainum wayá jintinkagtutai ashí aents aidauk emematuidau.   </div><div class='s'>Jesús Nazaret pujusbau </div> <div class='r'>(Mt. 13.53-58; Mr. 6.1-6)  </div><div class='p'> <span class="verse" id="V16">16&#160;</span>Jesús Nazaret ni pujusá tsakagbaunum wakitki jegaa, tsawan ayamtai tsawagmatai jega ijuntainum wayau tuke nunin asa; nunik wajainiu Apajuí chichamen ausatatus,   <span class="verse" id="V17">17&#160;</span>nunitai papí pempeagbau profeta Isaías agagbaun susaju, dutikam dakuek, ju pachisa agagbaun wainkau, nunik auju:   </div><div class='q'> <span class="verse" id="V18">18&#160;</span>“Apu Apajuí Wakaní minai awai, nuniau asa mina etegtuauwai,  </div><div class='q'>ujunauch aidaunash yamajam chichaman ujaktí tusa;  </div><div class='q'>achikbau aidaunash antuinamunum senchi chichaká agkanmaetan ujaktí, nuniak  </div><div class='q'>wainmachu aidaunash wainmitkakti, waitkatai aidaunash agkanmitkati,   </div><div class='q'> <span class="verse" id="V19">19&#160;</span>yamai mijana juuwai Apu Apajuí wakegamu tusa chichagkagtukti” tibauwa nuna.   </div><div class='p'> <span class="verse" id="V20">20&#160;</span>Nuna aujus inagnak papiin pempeag nui takaun susa ekeemsau; nunikmatai ashí aents jega ijuntainum utsanawajuk, dii pekajaidau.   <span class="verse" id="V21">21&#160;</span>Nuniagtai:  </div><div class='p'>—Agagbaunum tawa juka, atumin eemtimin yamai uminkae, tiuwai.   </div><div class='p'> <span class="verse" id="V22">22&#160;</span>Ashí aents aidauk niina pachisag pegkejan etsegtuidau, ni wají pegkeg pachisa chichamunashkam puyatjusag diidau, nuninak:  </div><div class='p'>—¿Ju José uchijiya duchaukaih?, tuidau.   </div><div class='p'> <span class="verse" id="V23">23&#160;</span>Tiagtai ni ayaak:  </div><div class='p'>—Dekaskenmag ju chicham: “Ampijatnuh, amek ampimata” tibauwa ju tujuttatjume. Nuigtushkam: “Kuashat wají aidau Capernaúm dutikamu antinuweg nu, juwish amina nugkeminish dutikata”, tujuttatjume.   </div><div class='p'> <span class="verse" id="V24">24&#160;</span>Nuna tii:  </div><div class='p'>—Nuigtush dekas tajime, makichik profetakesh niina nugkenig shiig anentsá juwamak achauwai.   <span class="verse" id="V25">25&#160;</span>Junak dekas tajai, Elías pujujakua nunú tsawantinig Israel nugkanmag kuashat nuwa waje batsamajakajui, nuniamunum kampatum mijan jimaituk yututsuk au asamtai, ashí nugkanum yapajut tepeauwai;   <span class="verse" id="V26">26&#160;</span>tujash Eliasnak nuwa waje Israel batsata nui awematsuk, sareptanmaya nuwa waje yaakat Sidón tikiju awa nui pujaunum awemauwai.   <span class="verse" id="V27">27&#160;</span>Nuigtushkam kuashat aents lepragtin Israel aijakui, profeta Eliseo pujujakua nunú tsawantin; tujash makichkish nunú aidaunak etsagautsuk, Naamán sirianmaya aajakua nuna etsagajui, tiuwai.   </div><div class='p'> <span class="verse" id="V28">28&#160;</span>Nu tabau antukag jega ijuntainum utsanawajuk senchi kajekaju,   <span class="verse" id="V29">29&#160;</span>nunikag wajatjag Jesusan yaaktanmayan jiikiag, muja nagkatkamunum ditá yaaktajish nuwig au asamtai jukiag iwakaju betsag tajaekaunum ajuami tusag.   <span class="verse" id="V30">30&#160;</span>Dutikam dita mininamunmag eteenki, waketak ukukiuwai.   </div><div class='s'>Aents wakan pegkegchau egkemtugbaun Jesús etsagagbau </div> <div class='r'>(Mr. 1.21-28)  </div><div class='p'> <span class="verse" id="V31">31&#160;</span>Nunik Jesusak yaakat Capernaúm Galilea nugkanum awa nui weuwai, nui pujus tsawan ayamtai tsawautai jintinkagtau.   <span class="verse" id="V32">32&#160;</span>Nunitai aents aidauk ni jintinkagtamujin puyatjuk diidau, wagki apu chichame antugtai jintimaina imatika jintinkagtau asamtai.   </div><div class='p'> <span class="verse" id="V33">33&#160;</span>Nuniai jega ijuntainum aents wakan pegkegchau egkemtuamu wayá eketu, shiig senchi untsumak:   </div><div class='p'> <span class="verse" id="V34">34&#160;</span>—¡Jesús nazaretnumiayah, ukujatkita! ¿Wagka amesh jutii pujamunmash miname, ijijatuatasamek minam? Wika ame yaitpa nunak dekagme, amek pegkejam Apajuinuitme, tiuwai.   </div><div class='p'> <span class="verse" id="V35">35&#160;</span>Tutai Jesús jiyak:  </div><div class='p'>—¡Takamtak jiinkim ju aentsuk ukuktá!  </div><div class='p'>Tama iwanchakam ditá eemtin ajiaju, nunik jiinkiuwai makichkish aentsnak pegkegchau ematsuk.   <span class="verse" id="V36">36&#160;</span>Nunikmatai ashí aents aidauk anentai jegagchaju, nunikag pempeentunisag:  </div><div class='p'>—¿Jusha wajuku asaya chichamesh senchigtinaita wakan pegkegchau aidaunash chichamenig jiyá dusha?, tuidau.   </div><div class='p'> <span class="verse" id="V37">37&#160;</span>Nu dutikamua duka, ashí nu nugkanmag antuejauwai.   </div><div class='s'>Jesús Pedro tsatsají etsagagbau </div> <div class='r'>(Mt. 8.14-15; Mr. 1.29-31)  </div><div class='p'> <span class="verse" id="V38">38&#160;</span>Jesús jega ijuntainmaya jiinki Simogka jeen jegauwai. Nuniai Simogka tsatsají senchi tsuweak tepau, nunitai etsagagti tusag segajui.   <span class="verse" id="V39">39&#160;</span>Tama Jesuschakam niina tsuntsumtua, tsuwemun ukuktí tamawaik pegkeg wajasá nantakí yutain umijuk ajamsauwai.   </div><div class='s'>Kuashat aents etsagakbau </div> <div class='r'>(Mt. 8.16-17; Mr. 1.32-34)  </div><div class='p'> <span class="verse" id="V40">40&#160;</span>Etsa akaegai, ashí aents makí makichik jatai jau aidaun Jesusan ikautuawajui, dutikawagmatai niishkam makí makichik achiká etsagakui.   <span class="verse" id="V41">41&#160;</span>Nuigtushkam iwanch kuashat aentsun egkemtuju aidaush senchi untsumak jiinainak:  </div><div class='p'>—Amek Apajuí Uchijiyaitme, tuidau; tujash Jesusak senchi jiyau chichakai tusa, wagki ni Cristua nunak dekaidau asagmatai.   </div><div class='s'>Jesús Galileanum chichagkagtukbau </div> <div class='r'>(Mr. 1.35-38)  </div><div class='p'> <span class="verse" id="V42">42&#160;</span>Nunik tsawagmatai, Jesusak jiinki aents atsamunum weuwai. Nuniai aents aidauk egai egainakuag ni pujamunum jegawag, emetuidau ukujatki tusag.   <span class="verse" id="V43">43&#160;</span>Tujash ni ayaak:  </div><div class='p'>—Wika tikich yaakat aina nuwishkam yamajam chicham Apajuí inama nuna pachisan etsegmainaitjai, wagki nuna nunikti tusa awemamuitjai, tiuwai.   </div><div class='p'> <span class="verse" id="V44">44&#160;</span>Tau asa, Galilea<a href="#FN1" class="notemark">*<span class="popup">Tikich papí agagbaunmag “Judea” tuinai, tikich agagbauwa nui “Galilea” tawa nuiya jukimui, nunin asa mai pegkejai.</span></a> jega ijuntai aidaunmash wayá chichamnak etseju.   </div><ul class='tnav'>
<li><a href='index.htm'>Lucas</a></li>
<li><a href='LUK03.htm'>&lt;</a></li>
<li><a href='LUK.htm'>4</a></li>
<li><a href='LUK05.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V44">4:44</a>
<span class="ft">Tikich papí agagbaunmag “Judea” tuinai, tikich agagbauwa nui “Galilea” tawa nuiya jukimui, nunin asa mai pegkejai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
