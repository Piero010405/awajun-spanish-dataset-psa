<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Isaías 49</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ISA49.htm" />
</head>
<body>
<ul class='tnav'>
<li><a href='index.htm'>Isaías</a></li>
<li><a href='ISA46.htm'>&lt;</a></li>
<li><a href='ISA.htm'>49</a></li>
<li><a href='ISA50.htm'>&gt;</a></li>
</ul>
<div class="main">
 
<div class='chapterlabel' id="V0"> 49</div><div class='s'>Tuke Pujuu minak dukuju wakeen egketaig yaunchuk nagkamas etegtuauwai </div> <div class='q'> <span class="verse" id="V1">1&#160;</span>“Yaakat múun nayantsan ijus ayá  </div><div class='q'>nuwi batsamin aidautijum,  </div><div class='q'>tuja tikich nugka múun aidaunum atushat  </div><div class='q'>batsamin aidautigmeshkam wi tajim nunú antugtuktajum:  </div><div class='q'>Tuke Pujuu minak eke akiintsaig etegtuauwai.  </div><div class='q'>Tuja mina dukuju wakeen egketaig mina daajun adaitujus untsugkauwai.   </div><div class='q'> <span class="verse" id="V2">2&#160;</span>Apajuí minak senchimtijua chichamtin,  </div><div class='q'>puyag etsakamu empekama iman,  </div><div class='q'>tuja flecha etsakamu tsakaskatuama iman awajtusmayi.  </div><div class='q'>Dutijua makichik waji ejaka kuitamaina numamtuk kuitamjukmayi.   </div><div class='q'> <span class="verse" id="V3">3&#160;</span>Tuja nii chichagtak:  </div><div class='q'>‘Israel aents aidauwah, atumek mina inakeg ainagme,  </div><div class='q'>atumiin mina senchignak iwainaktatjai’, tujutmayi.   </div><div class='q'> <span class="verse" id="V4">4&#160;</span>Tuja wi anentaimsan chichaakun:  </div><div class='q'>‘Pegkegnakesh jukitnunig wainka takakun waitiajai’, tibaijai.  </div><div class='q'>Tujash wi takasbaunum jukitnujuk Tuke Pujuu  </div><div class='q'>senchigtina nuwi amayi.   </div><div class='b'> &#160; </div> <div class='q'> <span class="verse" id="V5">5&#160;</span>“Israel aents Jacob wegantu aidau  </div><div class='q'>pampagka batsata nuna yajuak  </div><div class='q'>atak awakeag ikaunmati,  </div><div class='q'>dutikak mina takagtusti tujutu asa,  </div><div class='q'>wika eke akiintsaig, Tuke Pujuu minak wait anenjug,  </div><div class='q'>yaunchuk nagkamas etegtuauwai.   </div><div class='q'> <span class="verse" id="V6">6&#160;</span>Tuja nii chichagtak:  </div><div class='q'>‘Wika aminak mina inakeg ati, nuniak  </div><div class='q'>Jacob wegantu aidau achija yajuakam nugken ukukiag,  </div><div class='q'>tikich nugkanum batsata nuna ataktu awakeag,  </div><div class='q'>dita nugken ikaunmati tusanuk ima nunakek tatsugme.  </div><div class='q'>Tuja ashí tikich aents judíochu aina nuwishkam  </div><div class='q'>tsaaptinun iwainakti titatjame.  </div><div class='q'>Ashí tikich nugka aidaunum mina chichamjun etsegkati,  </div><div class='q'>nunitai ditashkam uwemjatnume tusa’, tujutmayi.   </div><div class='q'> <span class="verse" id="V7">7&#160;</span>Tuke Pujuu uwemtikagtin,  </div><div class='q'>Israel aents aidaun Apajuíji pegkegma nunú,  </div><div class='q'>niina aentsji tikich nugkanmaya aidau kajejam,  </div><div class='q'>wainka inaku waitkatai batsata nuna chichajak:  </div><div class='q'>Wi atumnak etegkauwaitjim nuadui apu aidauk  </div><div class='q'>niina atuwe aidaujai atumi waipakag,  </div><div class='q'>eme anenjamsag, atumi emtimin tikishmag pujusagtinai.  </div><div class='q'>Nuadui wi atumin anagkuawaitjim nunak  </div><div class='q'>imatiksanuk umiktatjai.”   </div><div class='s'>Jesuralén tsaikbauwa nunú ataktu yaaktamatin pachisa etsegkamu </div> <div class='q'> <span class="verse" id="V8">8&#160;</span>Tuke Pujuu chichaak:  </div><div class='q'>“Wi wait anenkagtamu tsawan jegau asamtai,  </div><div class='q'>untsugkugmin aikmaijime,  </div><div class='q'>uwemain tsawan jegagtamiaju asamtai,  </div><div class='q'>wi yaigbaijime.  </div><div class='q'>Wi atumnak tikich aents aina  </div><div class='q'>nuna nagkaesau agtinme tusan etegkauwaitjime.  </div><div class='q'>Nuadui atum Israel aents aidautigmek  </div><div class='q'>atumi nugkemin ataktu waketjattagme,  </div><div class='q'>nunika jegajum atumi shiwaajum aidau  </div><div class='q'>yaaktan tsaikajua nunú ataktu yaaktamkatnaitjume.   </div><div class='q'> <span class="verse" id="V9">9&#160;</span>Tuja aents aidau achijam chimpija nunú chichagkujum:  </div><div class='q'>‘Yamaik agkan wajasugme,  </div><div class='q'>tuja suwenum batsatutigmeshkam tsaaptin wainkatajum,  </div><div class='q'>nunikjum jinta yantamenig chijichi pegkeg ayau wainkattagme.  </div><div class='q'>Tuja muja uwegshunmash baka aidaun  </div><div class='q'>yumainjig kuashat aittawai’, titajum.   </div><div class='q'> <span class="verse" id="V10">10&#160;</span>Atumek nujantaish tuja kitakaish, etsa sukupainakuish,  </div><div class='q'>seekiyaish, makichkish waittsashtin ainagme.  </div><div class='q'>Wi atumnak aneau asan uyuntsattajime,  </div><div class='q'>tuja nuigtushkam yumi pukuni kuashat jiinaidaun amastinaitjime.   </div><div class='q'> <span class="verse" id="V11">11&#160;</span>Muja aina nunak yumpuajan pakaman,  </div><div class='q'>shiig iwaja jintaman esekan tutupit dakuejan umiktatjai.   </div><div class='q'> <span class="verse" id="V12">12&#160;</span>Tuja Israel aents aidautigmek tikich  </div><div class='q'>nugka nagkatkamunum atushat batsatutijum  </div><div class='q'>juwi kaunatnaitjume.  </div><div class='q'>Untsu tikich aidauk nugka Sinim<a href="#FN1" class="notemark">*<span class="popup">Nugka “Sinim” tawa nuna daajig yamaik, “Asuán” adaikamui, nuadui tikich versiónnumak Asuán agagbauwai.</span></a> batsatu kaunatnai.   </div><div class='q'> <span class="verse" id="V13">13&#160;</span>¡Nayaimpih, shiig aneakjum kantamatajum!  </div><div class='q'>¡Nugkah, shiig aneasta!  </div><div class='q'>¡Muja aidauwah, shiig aneakjum untsumkatajum!  </div><div class='q'>Wagki Tuke Pujuu niina aentsji waituinak  </div><div class='q'>wake besemag batsatun,  </div><div class='q'>wait anentug anentai ichichtuju asamtai.   </div><div class='b'> &#160; </div> <div class='q'> <span class="verse" id="V14">14&#160;</span>“Atum Jerusalén batsamsajum chichaakjum:  </div><div class='q'>‘Tuke Pujuuk jutiinak kajimatjamki idaitamsae’, tuyugme.   </div><div class='b'> &#160; </div> <div class='q'> <span class="verse" id="V15">15&#160;</span>“¿Nuwa nii jujegbaujinash wait anentsukesh kajimatkish idainukaih?  </div><div class='q'>Nuwa nii jujegbaujin kajimatki idaisaintai,  </div><div class='q'>tujash wika aminak makichkish kajimatkinuk idaisashtatjame.   </div><div class='q'> <span class="verse" id="V16">16&#160;</span>Atumek mina aentsug ainajume,  </div><div class='q'>mina uwejui agaja takaku amainaitag numamtin ainajume.  </div><div class='q'>Jerusalén peeja tenteamu tsaikbauwa nuna tuke anentaimtajai.   </div><div class='b'> &#160; </div> <div class='q'> <span class="verse" id="V17">17&#160;</span>“Shiwag aidau Jerusalégkan  </div><div class='q'>wamak tsaikajua nuni senchi shiig wamkeuch  </div><div class='q'>ataktu jegamjajum yaaktamkatin ainajume.   </div><div class='b'> &#160; </div> <div class='q'> <span class="verse" id="V18">18&#160;</span>“Jerusalén batsatutigmek pagkaijum,  </div><div class='q'>ashí yantamnum niimsatajum,  </div><div class='q'>Israel aents aidau achija yajuakbau aidau  </div><div class='q'>ataktu waketug Jerusalén kaunainawai.  </div><div class='q'>Junak dekas uminkatnun wi Tuke Pujuun tajai.  </div><div class='q'>Dita nunik waketiagtai, nuwa aishinatin tsawan jegamtai,  </div><div class='q'>iwagmamak patakumtain patakumama numamtuk Jerusalégkak wajaktatui.   </div><div class='q'> <span class="verse" id="V19">19&#160;</span>Atumi nugkem tsaikam pegkegchau wajas amayi,  </div><div class='q'>tujash nuna dutikau aina duka yamaik ukukiaje.  </div><div class='q'>Nuadui nunú nugkanum kuashat aents piyakmatai,  </div><div class='q'>tikich aents pujumain agkauk atsutnai.   </div><div class='q'> <span class="verse" id="V20">20&#160;</span>Atumi uchijum aidau megkaejamtai,  </div><div class='q'>kajimatki idaisamu aidau kaunawag chichagtamainak:  </div><div class='q'>‘Juju nugkak tikima piipich asa ijunja pujumaitsui.  </div><div class='q'>Nunin asamtai tikich nugka sukagtusta nuwi pujusagmi’,  </div><div class='q'>tujamiagtatui.   </div><div class='q'> <span class="verse" id="V21">21&#160;</span>Tujamainakui atum chichaakjum:  </div><div class='q'>‘¿Ya iinash uchinash imatikash amase?  </div><div class='q'>Iik kuashat uchigtuchu ayaji,  </div><div class='q'>nuigtush uchijinmainchau ayaji,  </div><div class='q'>iik uchiji yajutka ukukim uchigtuchu juwakuitji.  </div><div class='q'>Tujash ¿jusha tuwiya kaunae?  </div><div class='q'>¿Jusha ya kuitamkam tsakakuita?’ titinaitjume”, tiuwai.   </div><div class='b'> &#160; </div> <div class='q'> <span class="verse" id="V22">22&#160;</span>Nuadui Tuke Pujuu apu chichaak:  </div><div class='q'>“Wi nugka múun aina nunak  </div><div class='q'>wainchatai ishamain aidaun iwaintuktatjai,  </div><div class='q'>dutika ai, nuna wainkag atumi uchijum aidaun,  </div><div class='q'>nawanjum aidaun shiig kuitamas yanaki jukiag  </div><div class='q'>ikaunmatnume titatjai.   </div><div class='q'> <span class="verse" id="V23">23&#160;</span>Tuja atumek apu aina nunú apajimattagme,  </div><div class='q'>untsu apu nawanji aidauk  </div><div class='q'>atumi nawanjuchijum aidaun kuitamin agtatui.  </div><div class='q'>Nuninak atumin tikishmatjamjag  </div><div class='q'>dawem bika wajasun dukatjamiagtinai.  </div><div class='q'>Nuninakui anentaimsajum,  </div><div class='q'>dekas Tuke Pujuuk pujawapi titatjume.  </div><div class='q'>Tuja mina dekaskeapi tujutuidauk tsanuamak achagtinai.   </div><div class='b'> &#160; </div> <div class='q'> <span class="verse" id="V24">24&#160;</span>“Aents wajiu maanitan yacha asa,  </div><div class='q'>maania depetmak waji jukimujia duka kakajus atanmaitsui.  </div><div class='q'>Tuja aents maaniaku achikmauwa dushakam  </div><div class='q'>aents wajiun tsanug ukukig tupikaumaitsui.   </div><div class='q'> <span class="verse" id="V25">25&#160;</span>Tujash Tuke Pujuu chichaak:  </div><div class='q'>Aents senchigtin maania depetmak,  </div><div class='q'>waji aidaun yajuakbaujinak atanjagtinai,  </div><div class='q'>tuja tikich aents wajiu aentsun achika  </div><div class='q'>jukiuwa nunashkam atankiagtinai.  </div><div class='q'>Tuja atum Israel aents aidautigmin  </div><div class='q'>utugchatan itagtamainakuig,  </div><div class='q'>wi atumi uchijum aidaunak ayamjuktinaitjai.   </div><div class='q'> <span class="verse" id="V26">26&#160;</span>Dutikakun ditak pempeentumakiag yumamatnume,  </div><div class='q'>nuninak dita numpenak uwag vinojai betek  </div><div class='q'>nampegtinme titatjai.  </div><div class='q'>Dutika ai ashí aents nugkanmaya aidauk  </div><div class='q'>wi Tuke Pujuu, amina uwemtikin Jacopan Apajuíji  </div><div class='q'>senchigtinaitag nuna dekawagtatui.  </div><div class='q'>Witjai amina ayamjukan agkanmitkaunuk”,  </div><div class='q'>tiuwai Apajuí.   </div><ul class='tnav'>
<li><a href='index.htm'>Isaías</a></li>
<li><a href='ISA46.htm'>&lt;</a></li>
<li><a href='ISA.htm'>49</a></li>
<li><a href='ISA50.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V12">49:12</a>
<span class="ft">Nugka “Sinim” tawa nuna daajig yamaik, “Asuán” adaikamui, nuadui tikich versiónnumak Asuán agagbauwai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
