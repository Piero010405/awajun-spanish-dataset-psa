<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Efesios 4</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/EPH04.htm" />
</head>
<body>
<ul class='tnav'>
<li><a href='index.htm'>Efesios</a></li>
<li><a href='EPH03.htm'>&lt;</a></li>
<li><a href='EPH.htm'>4</a></li>
<li><a href='EPH05.htm'>&gt;</a></li>
</ul>
<div class="main">
 
<div class='chapterlabel' id="V0"> 4</div><div class='s'>Wakannum ijutkau amaina nu </div> <div class='p'> <span class="verse" id="V1">1&#160;</span>Wika Apu Jesús takagbaunum achinkan pujusan segajime, wait aneasjum Apajuí wajuk pujusti tusaya untsugmaku ainawa nunisjumek pujustajum tusan.   <span class="verse" id="V2">2&#160;</span>Atumek ememachu nuigtush kakagchauch; utugchat akuish aneeniamunum pempeentunisjumek katsunjajum emamkesjum iwajin atajum,   <span class="verse" id="V3">3&#160;</span>nuniakjum kakanmamsatajum Wakaní Pegkejiya nujai ijutkau pujakjum tikich aidaujaish shiig agkan ijutkau pujustag tabaunum,   <span class="verse" id="V4">4&#160;</span>wagki makichik iyash ainaji, tuja Wakaní Pegkejiya dushakam makichki, nunin asamtai ashí atum aidautigmesh ni pegkejan yaijata duke dakagme, Apajuik aatus nuniktinme tusa untsugmaku asagmatai.   <span class="verse" id="V5">5&#160;</span>Nunisag Apush makichki, dekaskeapi taji dushakam makichki, yamimamush makichki,   <span class="verse" id="V6">6&#160;</span>Apajuishkam makichki, ashí niina nemajin aina nuna Apajiya nunú, nunin asa ashí niina nemajuina nuig nigki inamui, nunisag ashí ditaig awai.   </div><div class='p'> <span class="verse" id="V7">7&#160;</span>Tujash jutii aidautinak Cristo makí makichik wait anenjamag, don sujamsatatus wakekauwa dutiksag sujamsauwai.   <span class="verse" id="V8">8&#160;</span>Nuadui agagbaunum chichaak:  </div><div class='q'>“Nayaimpinum ni shiwajin depetuk achijá yajuak wakae,  </div><div class='q'>nunik aents aidaun don aidaun tinamkae”, tawai.   </div><div class='p'> <span class="verse" id="V9">9&#160;</span>¿Wajuk takua nunash depetmak “wakae” tawa? Nunak, nugká taa maam nantaki ataktú wakatin asamtai tiuwai.   <span class="verse" id="V10">10&#160;</span>Nunú nugká tauwa duke ashí nayaim aidaun nagkaegag wakauwai, nunik Apajuí ashí najankamua nunak imá nigki diyawai.   <span class="verse" id="V11">11&#160;</span>Nigki etegjauwai apóstol agtinun, profeta agtinnash, evangelista agtinnashkam, pastor agtinun nuigtú maestro agtinnashkam,   <span class="verse" id="V12">12&#160;</span>aatus etegkeg umikui niina aentsji pegkejam aina nuiyan tikich aidaunash yaigtinme, dutikam Cristo nemajuidaush aan kuashat kawegtinme tusa,   <span class="verse" id="V13">13&#160;</span>dutikamu asaja makichik dekaskeapi tabauwa duke ashí ajutjamtinme, nuniaku Apajuí Uchijiya dusha shiig dekamain ainaji, imagnisa pujuinaku Cristujai betek agmi iina anentaimtajinish, aents aidaujaish shiig awagdaiyinaku.   </div><div class='p'> <span class="verse" id="V14">14&#160;</span>Nuninaku uchi aidau emetug anentaimchau asag waa wamak tibaujin yapajiak, tsanuamash dekaskeapi tuwama numamtuk, aents tsanumtan yacha aidau ashí dekaskechu waitan jintiina nu tsanuamak amaitsuji.   <span class="verse" id="V15">15&#160;</span>Duka nunitsuk dekaskea duke chichainaku tikich aidaujaish aneenimainai, nu aaja nuninaku ashí ii takaamuji aina nujai Cristuwa imanuk amainaitji. Cristo nemajin aidautinak niiyai jutii Apujiya duka.   <span class="verse" id="V16">16&#160;</span>Cristuwai niina nemajin aina nuna ashí niinig ijumag shiig emetuk, makí makichik aina nu shiig ijunas takainak aan nagkaemas aneenitnum emkatnume tusa dutika duka.   </div><div class='s'>Cristo nemagku yamajam pujut juamu </div> <div class='p'> <span class="verse" id="V17">17&#160;</span>Tuja juna tajim nunak, Apu Jesús tawa dutiksanuk tajime: Atumek Apajuí nemagchau pujuina nunisjumek pujusaigpajum, wagki ditak wainak anentaimaina nunisag pujuinawai.   <span class="verse" id="V18">18&#160;</span>Nu aents aidauk dekachu nuigtushkam antakchau ainawai, nunin asag Apajuí pujutan sukagta nunash dekamain dekapenatsui.   <span class="verse" id="V19">19&#160;</span>Nuninak datsantainchau waigkag, ashí pegkegchau takatnum idaimamsau asag, Apajuí eemtin ashí pegkegchau aina nunash idaimainchau dekapenawai.   <span class="verse" id="V20">20&#160;</span>Tujash atumek Cristui aaja pujutak unuimagchau ainagme,   <span class="verse" id="V21">21&#160;</span>atumek dekaskenum Cristo pachisa etsegbau antuku ainagme, nunin asajum ni wajuk pujusti tusaya wakejutpawa nunisjumek pujakjum, Jesusdau dekaskea dushakam unuimamain ainagme.   <span class="verse" id="V22">22&#160;</span>Nuadui atumek, yaunchuk pujujakuitjum dui pegkegchau wakeeta nu tsanugmakui idaimainchau takaajakuitjum duka idaisatajum,   <span class="verse" id="V23">23&#160;</span>nunikjum wakannumash anentaimtanmash yapajinau yamajam atajum,   <span class="verse" id="V24">24&#160;</span>nuigtushkam yamajam aents pegkeja nunak takau atajum. Apajuí pegkeja nunak takastinme nuigtushkam dekaskenum pegkejam atinme tibau aidaush wajuku amainaita nunisjumek.   </div><div class='s'>Cristo nemajin aidau nunimain </div> <div class='p'> <span class="verse" id="V25">25&#160;</span>Nunin asamtai waitjut aina duka idaisatajum, nuniakjum tikich aidaujaish dekaskea duke chichatajum, wagki ashí jutii aidautik Cristo nemagbaunmag makichik iyash asaja.   </div><div class='p'> <span class="verse" id="V26">26&#160;</span>Kajeakjumesh, tudauk takasaigpa, kajekjumesh tuke etsag akapakigpajum,   <span class="verse" id="V27">27&#160;</span>iwanch yunumtugmak pegkegchaun takamtijamsainum.   </div><div class='p'> <span class="verse" id="V28">28&#160;</span>Yaunchuk kasamajakú akush, yamaik kasamkaigka, dekas takastí pegkeg aina nuna, nuniak ajití tikich atsumaidau yaimaina dusha.   <span class="verse" id="V29">29&#160;</span>Pegkegchau aidauk chichakaigpa, dekas chicham pegkeg tikichnash pegkegnum yaimaina nu chichatajum, antuidaunash shiig awagmamaina nunú.   <span class="verse" id="V30">30&#160;</span>Apajuí niina aentsji etamu asa Wakaní Pegkejin amasua nu pegkegchau takaakjum wake besemag anentaimtikaigpajum, tsawan jegatai nuna diis ashí niinu aidaunak tudaunum tuke agkanmitkatna nu.   </div><div class='p'> <span class="verse" id="V31">31&#160;</span>Ashí kajeamu aina duka idaisatajum, senchi kajeamu, tsagkugchamin kajeamu, shinamu, pegkegchau chichagkagtamu, nuigtú ashí pegkegchau aina dusha takasaigpa.   <span class="verse" id="V32">32&#160;</span>Nuniakjum pegkeg atajum, tikich aidaujaish pempeentunisjumek wait anendaiyakjum, pempeentunisjumek tsagkugdaitajum, Apajuí atumin Cristo nemaju asagmin tsagkugtamjajua dutiksagmek.   </div><ul class='tnav'>
<li><a href='index.htm'>Efesios</a></li>
<li><a href='EPH03.htm'>&lt;</a></li>
<li><a href='EPH.htm'>4</a></li>
<li><a href='EPH05.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
