<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Amós 5</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/AMO05.htm" />
</head>
<body>
<ul class='tnav'>
<li><a href='index.htm'>Amós</a></li>
<li><a href='AMO04.htm'>&lt;</a></li>
<li><a href='AMO.htm'>5</a></li>
<li><a href='AMO06.htm'>&gt;</a></li>
</ul>
<div class="main">
 
<div class='chapterlabel' id="V0"> 5</div><div class='s'>Pegkegchau takatak idaikujum Apajuí umigkatajum tusa Israel aents aidau chichagkamu </div> <div class='q'> <span class="verse" id="V1">1&#160;</span>Israel aents aidauwah,  </div><div class='q'>ishamain nagkaemaktin asamtai,  </div><div class='q'>wi wake besemag dekapeakun kantamag nunú antuktajum.   </div><div class='q'> <span class="verse" id="V2">2&#160;</span>Israel aents aidau imanji,  </div><div class='q'>pegkeg wajaknuwe nunú nantakchatnun iyaajaje,  </div><div class='q'>nunikag nantamainchau wajasag batsatui.  </div><div class='q'>Ditan inanmainuk atsawai.   </div><div class='b'> &#160; </div> <div class='p'> <span class="verse" id="V3">3&#160;</span>Tuke Pujuu Israel aents aidaun chichajak:  </div><div class='q'>“Makichik yaaktanmaya  </div><div class='q'>mil suntag maaniamunum ishiakbauk,  </div><div class='q'>ayatak cien suntajak iwaku wakitkittawai.  </div><div class='q'>Tuja cien suntag ishiakbauk,  </div><div class='q'>ayatak diez suntag iwaku wakitkittawai”, tawai.   </div><div class='b'> &#160; </div> <div class='q'> <span class="verse" id="V4">4&#160;</span>Tuke Pujuu Israel aents aidaun nuigtu chichajak:  </div><div class='q'>“Iwaku pujustag takugmek, mina umigtuktajum.   </div><div class='q'> <span class="verse" id="V5">5&#160;</span>Dakumkamu aidau ememattasajum Betelnum wetin aigpajum.  </div><div class='q'>Nunú nuniakjumek ijina utsam atatjume.  </div><div class='q'>Tuja Bershebanmakesh wetin aigpajum,  </div><div class='q'>nuniachkugmesh Guilgala nunigkesh nagkaemaktin aigpajum,  </div><div class='q'>wagki nuwiya aents aidaunak ashí achijag yajuakagtinai.  </div><div class='q'>Tuja Betelak tsaikam uwejush wajas asatnai.   </div><div class='q'> <span class="verse" id="V6">6&#160;</span>Tuke Pujuu umigkatajum,  </div><div class='q'>nuniakjum iwaku pujustatjume,  </div><div class='q'>atum nii umigtsugminig, Israel aents aidau  </div><div class='q'>kanakag ijunjajua nuna ijinattawai.  </div><div class='q'>Betelnum dakumka najanamu apajuímtai aina nunak ekemaktatui,  </div><div class='q'>dutikamtaig makichkish ikagnakchagtatui.   </div><div class='q'> <span class="verse" id="V7">7&#160;</span>Aents ujudauch aidau waitkam batsata nunú  </div><div class='q'>shiig anentsajum kuitamchau,  </div><div class='q'>nuigtush aents ayamke atsaujai  </div><div class='q'>betek waitkau aidautigminak wait anentajime.  </div><div class='q'>Wagki atumek pegkeja nunú pegkegchau anentagme.   </div><div class='b'> &#160; </div> <div class='q'> <span class="verse" id="V8">8-9&#160;</span>“Apajuíyai yaya aidaun, nayaimpijai najadau,  </div><div class='q'>tsaaptinnash suwe emau,  </div><div class='q'>suwenash tsaaptin emau,  </div><div class='q'>yuminash yutumtikau.  </div><div class='q'>Apajuík yaakat peejamu aidaunash tsainai,  </div><div class='q'>tuja nunú tsaikbaunmayanak jega múun aidaun kaya ekenag jegamak uminai.  </div><div class='q'>¡Tuke Pujuu ashí senchigtin tutaya nunuwai niina daajig!   </div><div class='q'> <span class="verse" id="V10">10&#160;</span>Aents shiig takantsati tusa chichamjaun  </div><div class='q'>waitjutsuk dekasken chichaujai kajeja nunak wait anentajai.   </div><div class='q'> <span class="verse" id="V11">11&#160;</span>Wagki ditak ujudauch aidaun tepejuk batsamtusag,  </div><div class='q'>diwijum akikmakta tusag trigo atantuinawai.  </div><div class='q'>Nunin asag, jega pegkeg aidaun  </div><div class='q'>dita jegamjajua nuwig pujuschagtatui.  </div><div class='q'>Tuja nuigtush dita uva ajakbaujiya nuwiyan  </div><div class='q'>vino najanawajag shiig aneasag uwagchagtatui.   </div><div class='q'> <span class="verse" id="V12">12&#160;</span>Dita aidau shiig kuashat pegkegchaun takamaina nunak  </div><div class='q'>wika shiig dekajai.  </div><div class='q'>Tuja apu chichama epegkin aidau aents pegkegchau aidaun yayaak,  </div><div class='q'>tikich aents utugchatji atsujunak suwimkan suwina  </div><div class='q'>nunak shiig dekajai.  </div><div class='q'>Nuadui chicham ataik, wiakuch aidau  </div><div class='q'>ujudauch aidaunak tuke depetuinawai.   </div><div class='q'> <span class="verse" id="V13">13&#160;</span>Nuadui kuashat pegkegchau takamu ayau asamtai,  </div><div class='q'>aents yacha duka takamtak pujawai.   </div><div class='b'> &#160; </div> <div class='q'> <span class="verse" id="V14">14&#160;</span>“Pegkegchau takat aina duka idaikujum,  </div><div class='q'>pegkeg takat aina nunú takastajum,  </div><div class='q'>nunú nuniakjum dukap tsawan pujustatjume.  </div><div class='q'>Nuniagmin Tuke Pujuu, ashí senchigtina nunú  </div><div class='q'>inak yaimpawai tajum nunú dekaskenum atumnak tuke yaimpaktatui.   </div><div class='q'> <span class="verse" id="V15">15&#160;</span>¡Pegkegchauwa duka dakitjatajum!  </div><div class='q'>¡Pegkeja nunú waketajum!  </div><div class='q'>Apu chichama epegkin aidautigmek,  </div><div class='q'>shiig betek chicham iwajatasajum anentaimtajum.  </div><div class='q'>Nuniagminig Tuke Pujuu, Apajuí ashí senchigtina nunú  </div><div class='q'>Israel aents aidau ujumak iwaku batsata nunash  </div><div class='q'>wait anenjachajaintash.”   </div><div class='q'> <span class="verse" id="V16">16-17&#160;</span>Tuke Pujuu ashí senchigtina nunú chichaak:  </div><div class='q'>“Wi atumin suwimka amastasan minitaik,  </div><div class='q'>ashí yantamnum buutiagtinai.  </div><div class='q'>Jinta aidaunum buutuidau,  </div><div class='q'>yutai ijumja sujutai aidaunum buutuidau,  </div><div class='q'>ashí plaza aidaunum buutuidau,  </div><div class='q'>uva ajakmakbau aidaunum buutuidau,  </div><div class='q'>aja aidaunum buutuidau,  </div><div class='q'>jakamunum buutuidaushkam agtatui”,  </div><div class='q'>tawai Tuke Pujuu.   </div><div class='b'> &#160; </div> <div class='q'> <span class="verse" id="V18">18&#160;</span>¡Tuke Pujuu tattawai tusajum shiig aneautigminak  </div><div class='q'>wait anentajime!  </div><div class='q'>Atumek waji utugchatak nagkaetamkiti nunú  </div><div class='q'>dekachu asajum tuu yujagme.  </div><div class='q'>¡Tuke Pujuu minamuk, tsaaptinuk achattawai,  </div><div class='q'>suwe ishamain atatui!   </div><div class='q'> <span class="verse" id="V19">19&#160;</span>Nunú tsawantinig makichik aents  </div><div class='q'>león aintam tupika wekama, chayujai igkuniak  </div><div class='q'>wajuk anentaimainaita iman atatui.  </div><div class='q'>Nuniachkush jegá waya tanishnum atumkama,  </div><div class='q'>nuwi dapi tepau esaim anentaimaina iman atatui.   </div><div class='q'> <span class="verse" id="V20">20&#160;</span>Duka dekaske, Tuke Pujuu minamuk  </div><div class='q'>tsaaptinuk achattawai, suwe atatui;  </div><div class='q'>¡nunú tsawantinig shiig aneamuk achattawai,  </div><div class='q'>ayatak wake besemag atinai!   </div><div class='b'> &#160; </div> <div class='q'> <span class="verse" id="V21">21&#160;</span>¡Jiistamtai ati tusa tsawan etegjamu aina  </div><div class='q'>nunú umiaji tusajum jiistamjum nunak shiig dakitajai!  </div><div class='q'>Tuja Apajuí emematji tusajum ijunjajum  </div><div class='q'>shiig aneajum nunashkam shiig dakitajai.   </div><div class='q'> <span class="verse" id="V22">22&#160;</span>Apajuí tudaun tsagkugtamjati tusajum  </div><div class='q'>kuntin maajum nuna neje ashí apeajum  </div><div class='q'>nunak wika dakitajai.  </div><div class='q'>Tuja agkan pujutan amastí tusagmeshkam,  </div><div class='q'>kuntin aidau, ajak juukbau aidaujai  </div><div class='q'>anentag kuashat ikaunmagme,  </div><div class='q'>tujash wika nunú diitnak dakitajai.   </div><div class='q'> <span class="verse" id="V23">23&#160;</span>¡Juwi wainka kantama batsamtsuk,  </div><div class='q'>yaja shiyakjum kantamatajum!  </div><div class='q'>¡Atum arpa awatjum nunú antutnak dakitajai!   </div><div class='q'> <span class="verse" id="V24">24&#160;</span>Aan batsamtsuk dekas  </div><div class='q'>wi shiig kuitamkagtinaitag nunisjumek,  </div><div class='q'>atumshakam tikich aidau shiig kuitamkatajum.  </div><div class='q'>¡Atum shiig takamua duka namak kuyua  </div><div class='q'>megkaechauwa nujai betek ati!   </div><div class='p'> <span class="verse" id="V25">25&#160;</span>“Israel aents aidauwah, atum cuarenta mijan uwegshunum yujasuitjum nuaduik, anentag aidauk minak sujuschauwaitjume.   <span class="verse" id="V26">26&#160;</span>Atumek Sicut atum dakumka najanamu wainka apajuímtai atum apu tajum nunú yanasa yujayugme. Nuigtushkam Quiliún atum dakumka najanamu yaya nunin aajakua nunú yanasa yujayugme.   <span class="verse" id="V27">27&#160;</span>Nuadui aents tikich nugkanmaya Siria nugkan nagkaiki batsamin aidau achija yajuaktinme tusan idaisattajime”, tawai Tuke Pujuu, Apajuí ashí senchigtina nunú.   </div><ul class='tnav'>
<li><a href='index.htm'>Amós</a></li>
<li><a href='AMO04.htm'>&lt;</a></li>
<li><a href='AMO.htm'>5</a></li>
<li><a href='AMO06.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
