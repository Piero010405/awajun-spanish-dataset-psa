<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Salmos 32</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/PSA032.htm" />
</head>
<body>
<ul class='tnav'>
<li><a href='index.htm'>Salmos</a></li>
<li><a href='PSA027.htm'>&lt;</a></li>
<li><a href='PSA.htm'>32</a></li>
<li><a href='PSA033.htm'>&gt;</a></li>
</ul>
<div class="main">
 
<div class='chapterlabel' id="V0"> 32</div><div class='s'>Tudau etsegtumaka tsagkugnamu </div> <div class='d'>David kantamamu </div> <div class='q'> <span class="verse" id="V1">1&#160;</span>Tudauji ashí tsagkujamua duka  </div><div class='q'>shiig aneastinai.   </div><div class='q'> <span class="verse" id="V2">2&#160;</span>Aents pegkegchau takatan  </div><div class='q'>anentaimtus wekaetuchuk shiig aneastinai.  </div><div class='q'>Tuja tudauji ashí tsagkujamushkam shiig aneastinai.   </div><div class='q'> <span class="verse" id="V3">3&#160;</span>Wika mina tudaujun etsegtumachkunuk,  </div><div class='q'>wake besemag pujau asan ayatak jamaijai.   </div><div class='q'> <span class="verse" id="V4">4&#160;</span>Nuadui ame dekapjau asamin,  </div><div class='q'>tsawaish tuja kashish  </div><div class='q'>senchi waitmaijai.  </div><div class='q'>Yagkug etsa sukuam kagama  </div><div class='q'>numamtuk dekapmamkun,  </div><div class='q'>kakaumainchau dekapmaijai.   </div><div class='b'> &#160; </div> <div class='q'> <span class="verse" id="V5">5&#160;</span>Nuniakun mina pegkegchaugnak,  </div><div class='q'>makichkish uutsuk etsegtumaktajai  </div><div class='q'>tusan amina ashí ujakmaijame,  </div><div class='q'>nuadui ame mina tudaujuk  </div><div class='q'>ashí tsagkugtugmayume.   </div><div class='q'> <span class="verse" id="V6">6&#160;</span>Nuadui amina umigtamin aidauk,  </div><div class='q'>waituinakush amina segapainawai.  </div><div class='q'>Nuadui nujag dujajak  </div><div class='q'>nugka punag weakush,  </div><div class='q'>ditanak amaigkashtinai.   </div><div class='q'> <span class="verse" id="V7">7&#160;</span>Ametme mina ejamataigmek,  </div><div class='q'>ishamainnumash ame kuitamjame;  </div><div class='q'>nuadui ame agkanmitkajuamun anentaimtusan  </div><div class='q'>shiig aneakun, kantamjagme.   </div><div class='b'> &#160; </div> <div class='q'> <span class="verse" id="V8">8&#160;</span>Apajuí chichaak:  </div><div class='q'>“Wi aminak diyakjame,  </div><div class='q'>nuadui amina unuinagtasan jintintuattagme,  </div><div class='q'>tuja wiki jintan inaktusan kuitamkattagme.   </div><div class='q'> <span class="verse" id="V9">9&#160;</span>Nuadui caballo, burrojai anentaimchau  </div><div class='q'>asamtai, jagken jijui jinka emetua  </div><div class='q'>mai japia, mai japia,  </div><div class='q'>awajam wegama numamtinuk, amek aipa”,  </div><div class='q'>tujamui Apajuí.   </div><div class='b'> &#160; </div> <div class='q'> <span class="verse" id="V10">10&#160;</span>Aents pegkegchaun takau aina duka  </div><div class='q'>kuashat waituinawai.  </div><div class='q'>Untsu ima Tuke Pujuuwaig  </div><div class='q'>kajinas anentaimaina nunak,  </div><div class='q'>niina anenke múunta duwi  </div><div class='q'>tuke ijik kuitamui.   </div><div class='q'> <span class="verse" id="V11">11&#160;</span>Aents pegkeg,  </div><div class='q'>tuja takatjish pegkeg aidautigmek,  </div><div class='q'>Tuke Pujuuwai shiig dakujustajum,  </div><div class='q'>¡Nuniakjum nii emematkujum shiig aneasjum senchi kantamjuatajum!   </div><ul class='tnav'>
<li><a href='index.htm'>Salmos</a></li>
<li><a href='PSA027.htm'>&lt;</a></li>
<li><a href='PSA.htm'>32</a></li>
<li><a href='PSA033.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
