<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Salmos 72</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/PSA072.htm" />
</head>
<body>
<ul class='tnav'>
<li><a href='index.htm'>Salmos</a></li>
<li><a href='PSA069.htm'>&lt;</a></li>
<li><a href='PSA.htm'>72</a></li>
<li><a href='PSA073.htm'>&gt;</a></li>
</ul>
<div class="main">
 
<div class='chapterlabel' id="V0"> 72</div><div class='s'>Apu eme anentsa Apajuí segatbau </div> <div class='d'>Salomón kantamjuamu </div> <div class='q'> <span class="verse" id="V1">1&#160;</span>Apajuíjuh,  </div><div class='q'>juju apu amina takatjum pegkeja nuna  </div><div class='q'>niishkam shiig takasti tusam yaigta.  </div><div class='q'>Tuja tikich apu atina dushakam  </div><div class='q'>dutiksag shiig takastin atinme.   </div><div class='q'> <span class="verse" id="V2">2&#160;</span>Aatus amina aentsjum aidaun,  </div><div class='q'>tuja nuigtu waitkam batsatu aidaun apuji wajas,  </div><div class='q'>inamak shiig takastin ati.   </div><div class='q'> <span class="verse" id="V3">3&#160;</span>Tuja muja aina nuwiya jiinjag,  </div><div class='q'>agkan maanitsuk pujutan,  </div><div class='q'>pegkeg takatjai aents aidaun jintintuati.   </div><div class='q'> <span class="verse" id="V4">4&#160;</span>¡Ujudauch aidaun ayamjukti!  </div><div class='q'>¡Tuja aents waituina nuna  </div><div class='q'>uchiji aidaunashkam ayamjukti!  </div><div class='q'>¡Tuja untsu tsanumag kasamin aina nunak waitkasti!   </div><div class='b'> &#160; </div> <div class='q'> <span class="verse" id="V5">5&#160;</span>¡Nii tuké iina apuji atin ati,  </div><div class='q'>Tuja etsa, nantu megkaekashtinun tuke auwa  </div><div class='q'>nujai betek pujustin ati!   </div><div class='q'> <span class="verse" id="V6">6&#160;</span>¡Yumi yutak nugkan uchupig, ajakan shiig tsapapama iman ati!   </div><div class='q'> <span class="verse" id="V7">7&#160;</span>¡Nii apu wajas inamtata duik shiig agkan pujusa takamu ati!  </div><div class='q'>¡Tuja nii inabaujig nantu tuke auwa  </div><div class='q'>nujai betek atin ati!   </div><div class='q'> <span class="verse" id="V8">8&#160;</span>¡Nunú apua duka  </div><div class='q'>etsa jiintaya imanui nagkamas,  </div><div class='q'>etsa akaetaiya aatus  </div><div class='q'>ashí nugkanum inamjatin ati!   </div><div class='q'> <span class="verse" id="V9">9&#160;</span>¡Tuja niina shiwaaji aidau  </div><div class='q'>uwegshunum batsata duka  </div><div class='q'>nii tabaun umiktinme!   </div><div class='q'> <span class="verse" id="V10">10&#160;</span>¡Nuninak Tarsis nugkan apuji aidau,  </div><div class='q'>ajuntai aidaunum batsamnun apuji aidau,  </div><div class='q'>Sabá nugkan apuji aidau,  </div><div class='q'>nuigtu Sebá nugkan apuji aidau aatus  </div><div class='q'>waji aidaun ikautiagtinai!   </div><div class='q'> <span class="verse" id="V11">11&#160;</span>¡Ashí apu aidauk  </div><div class='q'>ima niinak tikishmatjagtatui!  </div><div class='q'>¡Tikich nugkanmaya aidaushkam  </div><div class='q'>ima niinak umigkagtatui!   </div><div class='q'> <span class="verse" id="V12">12&#160;</span>Ujudauch aidau atsumainak  </div><div class='q'>sumainamunak nii yaigtatui,  </div><div class='q'>tuja waitiak wake besemag  </div><div class='q'>pujaunashkam nii ayamjuktatui.   </div><div class='q'> <span class="verse" id="V13">13&#160;</span>Ujudauch aidaun wait anenjattawai,  </div><div class='q'>dutikak wake besemag pujaunash  </div><div class='q'>yaigka uwemtijattawai.   </div><div class='q'> <span class="verse" id="V14">14&#160;</span>Ujudauch aidaun waitkainak maaniagtaish,  </div><div class='q'>nii ayamjuk uwemtijattawai.  </div><div class='q'>Wagki dita pujutji aina duka  </div><div class='q'>nii diismak akik ainawai.   </div><div class='b'> &#160; </div> <div class='q'> <span class="verse" id="V15">15&#160;</span>¡Niig tuke iina apuji atin ati!  </div><div class='q'>¡Sabánmaya oronak ashí susatnume!  </div><div class='q'>¡Nii pachisa tuke Apajuí segattai ati!  </div><div class='q'>¡Tuke pegkegnum chichagtai ati!   </div><div class='q'> <span class="verse" id="V16">16&#160;</span>¡Tuja ashí juju nugkanmak  </div><div class='q'>trigo shiig kuashat aittawai,  </div><div class='q'>imaniak muja titijinak ijia emegkaktatui!  </div><div class='q'>Imaniau asa muja Líbano tutainum  </div><div class='q'>trigo aijakua iman wajasti,  </div><div class='q'>nuniak nuna yagkuji aidauk  </div><div class='q'>dupa yagkujuwama imanik yagkujuk asattawai.   </div><div class='q'> <span class="verse" id="V17">17&#160;</span>¡Apu daajig etsa tuke ekemna iman  </div><div class='q'>tuke pegkegnum chichagtai ati!  </div><div class='q'>¡Aents ashí nugkanmaya aidauk  </div><div class='q'>niina daajin pegkegnum yumigkiam agtinai!  </div><div class='q'>Ashí nugkanmaya aidauk niina  </div><div class='q'>pegkegnum chichajiagtinai.   </div><div class='b'> &#160; </div> <div class='q'> <span class="verse" id="V18">18&#160;</span>Tuke Pujuu, Israel aents aidaun Apajuíjiya duka  </div><div class='q'>tuke pegkegnum chichagtai ati,  </div><div class='q'>wagki ima nigki wainchatai aidaunash iwaidau asamtai.   </div><div class='b'> &#160; </div> <div class='q'> <span class="verse" id="V19">19&#160;</span>Apajuí daaji pegkegma duka  </div><div class='q'>tuke pegkegnum chichagtai ati.  </div><div class='q'>¡Niina imanjiya nunú ashí nugkan jamagti!  </div><div class='q'>¡Aatus ati!   </div><div class='b'> &#160; </div> <div class='m'> <span class="verse" id="V20">20&#160;</span>Jesé uchiji David aajakua nunú kantamamuk juwi amuewai.   </div><ul class='tnav'>
<li><a href='index.htm'>Salmos</a></li>
<li><a href='PSA069.htm'>&lt;</a></li>
<li><a href='PSA.htm'>72</a></li>
<li><a href='PSA073.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
