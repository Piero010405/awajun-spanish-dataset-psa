<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 2 Timoteo 1</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/2TI01.htm" />
</head>
<body>
<ul class='tnav'>
<li><a href='index.htm'>2 Timoteo</a></li>
<li><a href='1TI06.htm'>&lt;</a></li>
<li><a href='2TI.htm'>1</a></li>
<li><a href='2TI02.htm'>&gt;</a></li>
</ul>
<div class="main">
 <div class='mt'>Pablo awentsaik carta agaja Timoteo awetimu   
</div><div class='chapterlabel' id="V0"> 1</div><div class='s'>Kumpamkagtamu </div> <div class='p'> <span class="verse" id="V1">1&#160;</span>Witjai Pablo Apajuí wakegau asa Jesucristo apostolji etiuwai, Cristo Jesusai pujut anagkagtuamu juwamua nuna etsegkati tusa awetiuwai.   <span class="verse" id="V2">2&#160;</span>Timoteoh, mina uchig anetaiju kumpamjame; Apajuí iina Apajiya nunú, Cristo Jesús iina Apuji anentag, wait anenjamag nuigtú agkan pujutan amastí.   </div><div class='s'>Pablo Apajuí see tabau </div> <div class='p'> <span class="verse" id="V3">3&#160;</span>Apajuin see tajai, mina muuntug takajujakajua nunisnuk wishakam pegkeg anentaiyai takajag nuna, nuniau asan tuke pachiajame Apajuin kashi tsawai aujkunchakam,   <span class="verse" id="V4">4&#160;</span>nuniakun ii kanaamunum ame buutú wajakbau aina nuna tuke aneaku asan, amina wainkan shiig aneastasan wakegajai,   <span class="verse" id="V5">5&#160;</span>wagki dekaskenum dekaskeapi tabau ajutjama nuna aneaku asan. Nunak dekatkauk amina dukuchjum Loida, amina duku Eunicejai ajujakajui, aminash dukeap ajutjamua tajai.   </div><div class='s'>Yamajam chicham etsegbauk datsanmaitsui </div> <div class='p'> <span class="verse" id="V6">6&#160;</span>Apajuí don amasbau ajutjama nu paan iwainakta tajame, wi amina buukmin achikan Apajuí segai jukiuwaitam nunú.   <span class="verse" id="V7">7&#160;</span>Wagki Apajuik wakan sapija nunak sujamsachui; wakan senchigtina nuna, aneenitan, iik kuitamamkatnun sujamsauwai.   <span class="verse" id="V8">8&#160;</span>Nuadui, iina Apuji Jesús pachisam nuigtú wi achinkan pujag nu pachisa chichatash datsaamipa. Duka nunitsuk, yamajam chicham etsegbaunum waitiakmesh Apajuí senchin sujama nujai katsunjata,   <span class="verse" id="V9">9&#160;</span>ni uwemtijamag nuigtú mina aentsug pegkejam atinme tusa etegtamjauwa dui. Nunak ii pegkeg takasbaunmakesh dutijamachui, ayatak ni yaunchuk anentag dutikatnujin anentaimtusua nuna Cristo Jesusai sujamsauwai,   <span class="verse" id="V10">10&#160;</span>tujash yamaik iina Uwemtijamin Cristo Jesús tauwa dui iwaintugmake, jata nuna senchijin depetuk yamajam chichama nujai pujutan tsaaptinun susa jachau awajsauwai.   </div><div class='p'> <span class="verse" id="V11">11&#160;</span>Nuadui minak nuna chichaman etsejin atí tusa, apóstol, nuigtú maestro etiuwai.   <span class="verse" id="V12">12&#160;</span>Duwi wika ashí ju aidaunak waitiajai, tujash datsamatsjai; wagki, wi yana dekaskeapi tiuwaitja nuna dekau asan, nuigtush nigkiap senchigtina ibau asa, atak tsawan atina dui midau atinnash kuitamjutua tau asan.   </div><div class='p'> <span class="verse" id="V13">13&#160;</span>Chicham dekaseg aidau minaiya antukuitam duke kuitamkata, dekaskeapi tabau nuigtú Cristo Jesusjai ijutkau asá anentak ajutjama nujai.   <span class="verse" id="V14">14&#160;</span>Wakaní Pegkeji iiní pujugtama nuna senchijin, kuitamkata pegkeja nuna jintinkagtuati tibauwaitam nu.   </div><div class='p'> <span class="verse" id="V15">15&#160;</span>Amek dekame, ashí Asia nugkanmaya aidau mina ukugkiaja duka; nunú aina nuiyag Figelo, Hermógenes aina nuuwai.   <span class="verse" id="V16">16&#160;</span>Apu Jesús wait anenjati Onesíforon patayí aina nunak, wagki ni kuashta imania ichichtugmayi wi achinkan cadenayai jigkatjagmaitai egketaish datsamtsuk,   <span class="verse" id="V17">17&#160;</span>nuniau asa Roma taamuik, shiig senchi egá egatkawa waitkabi.   <span class="verse" id="V18">18&#160;</span>Apu Apajuí yaigtí Apu Jesusa tsawanji atina duish wait anenjamu atí tusa. Amek shiig dekame, ii Éfeso pujajin wajupa yaimpakchabi duka.   </div><ul class='tnav'>
<li><a href='index.htm'>2 Timoteo</a></li>
<li><a href='1TI06.htm'>&lt;</a></li>
<li><a href='2TI.htm'>1</a></li>
<li><a href='2TI02.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
