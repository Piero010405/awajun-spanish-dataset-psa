<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Jonás 3</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JON03.htm" />
</head>
<body>
<ul class='tnav'>
<li><a href='index.htm'>Jonás</a></li>
<li><a href='JON02.htm'>&lt;</a></li>
<li><a href='JON.htm'>3</a></li>
<li><a href='JON04.htm'>&gt;</a></li>
</ul>
<div class="main">
 
<div class='ms'>Jonás yaakat Nínivenum chichagkagtukbau  </div><div class='chapterlabel' id="V0"> 3</div><div class='s'>Nínivenmaya aents aidau Apajuín umigkagbau </div> <div class='p'> <span class="verse" id="V1">1&#160;</span>Tuke Pujuu Jonásan ataktu chichajak:   <span class="verse" id="V2">2&#160;</span>“Nínive yaakat múunta nuwi wetá. Nunika jegaam wi amina akatjattajam nunú etsegkata”, tiuwai.   </div><div class='p'> <span class="verse" id="V3">3&#160;</span>Tusa tima, Apajuí tibaun umiak Nínivenum weuwai. Yaakat Nínivek shiig múun asamtai, ashí wekaesa wainkatag takuik, kampatum tsawantai tenteemain aajakui.   <span class="verse" id="V4">4&#160;</span>Nunú yaaktanum Jonás waya makichik tsawan Apajuí chichamen etsejak: “¡Juju yaaktanak Apajuí cuarenta tsawan asa tsaiktatui!” tau.   </div><div class='p'> <span class="verse" id="V5">5&#160;</span>Tusa etsegtai, ashí aents Nínivenmaya aidauk uchinum nagkamas múun aidaushkam pegkegchau takatnak idayinak, dekas Apajuí umigkagmi tuidau. Nuna tusag wake besemag dekapenak, jáanch pegkegchaun nugkukag yujumkan ijagmawag Apajuín segainak batsatu.   <span class="verse" id="V6">6&#160;</span>Tuja Níniven apujishkam nuna dekauwai. Nunik niishkam ekemsa inamtaijin eketu wajaki, jáanch apu nugkutai nugkuagbaunak awimak ukuak, jáanch pegkegchaun nugkuja nugká pujusui. Nunak Apajuín eme anentus nunikui.   <span class="verse" id="V7">7&#160;</span>Nunik pempeenmawaik, apu niina atuwe aidaujai chichaman umika ashí aents Nínivenmaya aidaun akuptak: “Makichik aentskesh yujumkanak yuwashtinme. Tuja tagku aidaushkam ayugnashti, yumish sunaschati.   <span class="verse" id="V8">8&#160;</span>Duka puyatjutsuk ashí aents aidautijum wake besemag pujaku nugkutai jáanch pegkegchau aidau nugkuktajum, nunikjum Apajuí senchi untsuktajum. Nuniakjum maki makichkitijum pegkegchau takamtaijum, magkagtutaijum aidaujai idaisatajum.   <span class="verse" id="V9">9&#160;</span>Nunika ajinish Apajuí iina kajegtamak suwimkan amastag tiu akush, wait anenjamag tsagkugtamjamtai jinutsuk iwaku pujuschainjiash”, tiuwai.   </div><div class='p'> <span class="verse" id="V10">10&#160;</span>Tuja ashí aents Nínevenmaya aidau pegkegchau takatan idaisagmatai, Apajuí suwimkan susatjai tiuwaitak, dekas dutikashtatjai tusa idaisauwai.   </div><ul class='tnav'>
<li><a href='index.htm'>Jonás</a></li>
<li><a href='JON02.htm'>&lt;</a></li>
<li><a href='JON.htm'>3</a></li>
<li><a href='JON04.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
