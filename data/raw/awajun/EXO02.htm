<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Éxodo 2</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/EXO02.htm" />
</head>
<body>
<ul class='tnav'>
<li><a href='index.htm'>Éxodo</a></li>
<li><a href='EXO01.htm'>&lt;</a></li>
<li><a href='EXO.htm'>2</a></li>
<li><a href='EXO03.htm'>&gt;</a></li>
</ul>
<div class="main">
 
<div class='chapterlabel' id="V0"> 2</div><div class='s'>Moisés akiinamu </div> <div class='p'> <span class="verse" id="V1">1&#160;</span>Makichik aents Leví wegantunmaya, tuja nuwashkam nunú wegantunmayajaig nuwenauwai.   <span class="verse" id="V2">2&#160;</span>Tuja uchi aishmag aidauk mantamnati tusa apu umiku ai, nuna nuwe nunú tsawantin ejapjuk uchi aishmagkun uchigmakui. Nunik uchigmak, uchi pegkejuch asamtai, dukuji uuka kampatum nantu apusauwai.   <span class="verse" id="V3">3&#160;</span>Tujash dukap tsawan uuka pujumainchau dekapeak, chagkin kajis kanumá najanamun juki, yumi wayawai tusa pegkagag, nuwi uchin egkea dukuka namak Nilo tutainum ajug ukukiuwai.   <span class="verse" id="V4">4&#160;</span>Nuna dutika, uchish wajukatig ikaa wajasa diyaku ata tusa, niina nawanjin akupkauwai.   </div><div class='p'> <span class="verse" id="V5">5&#160;</span>Dutikau ai faraógka nawanji maitatus namaka akaikiuwai. Tuja nuwa niina inake aidauk namaka uwet yujai nii maak pujau tugkitak kajis tsapaku ayaunum chagkin kajis najanamu nanatun wainkauwai. Dutika wainak, niina inaken makichik awemauwai utita tusa.   <span class="verse" id="V6">6&#160;</span>Tusa tima weji juki itanmatai, ujaka diikma uchi buutu egketun wainak wait anenmain diisui. Nunik chichaak:  </div><div class='p'>“Juka hebreo uchi”, tiuwai.   </div><div class='p'> <span class="verse" id="V7">7&#160;</span>Nuna dutiktai uchí umayi apu nawanjin jegantun chichajak:  </div><div class='p'>“Amesh wakegakminig, hebrea nuwa yamá uchí uchigmaku puja nuna wi ujaktajai, nunú nii amuntsuak kuitamkati”, tiuwai.   </div><div class='p'> <span class="verse" id="V8">8&#160;</span>Tama nii ayaak:  </div><div class='p'>“¡Ayu, untsu weme nunú nuwa ujakta!” tiuwai.  </div><div class='p'>Tusa tima nuwauchik nunú uchí dukuji pujamunum weuwai.   <span class="verse" id="V9">9&#160;</span>Nunik ujak itanmatai, faraógka nawanji nunú nuwan chichajak:  </div><div class='p'>“¡Juju uchi amina jemin jukim tsakapatjugta, wi amina uchi kuitabaunum akiktajame!” tiuwai.  </div><div class='p'>Tusa tima uchinak niina dukujig juki kuitamak muumpitkajui.   <span class="verse" id="V10">10&#160;</span>Nunik muumpagmatai apu nawanjin susauwai. Dutikam juki nii uchijima niina daajin Moisés<a href="#FN1" class="notemark">*<span class="popup">“Moisés” tawa nunak “yuminmaya jiikmau” taku tawai.</span></a> adaikauwai. Nunak: “wi yuminmayan jiikmaijai” taku tiuwai.   </div><div class='s'>Moisés Egipto nugkanum pujau tupikaki Madián nugkanum webau </div> <div class='p'> <span class="verse" id="V11">11&#160;</span>Moisés tsakaja múun wajas pujau, makichik tsawantai nii wegantunmayan niina yachi aidaun ijagsatatus weuwai. Nunik jegakma takat shiig senchi katsugman takainak batsatun wainkauwai. Nunik diistakama egiptunmaya aents niina yachi hebreo aentsun suwimtatman wainkauwai.   <span class="verse" id="V12">12&#160;</span>Dutika wainak ashí ayampa niimas, makichik aentskesh atsutai, egiptunmaya aentsun maa kayamnum yutua, ukukiuwai.   </div><div class='p'> <span class="verse" id="V13">13&#160;</span>Nuna dutika kashinia duwi ataktushkam weuwai, nunik jegakma jimag aents mai Israel aentsuk pempeentunikiag maanidaun wainkauwai. Nunik wainak senchi suwimkagtaun chichajak:  </div><div class='p'>“¿Wagka ame wegantukesh pempeentukmesh suwime?” tau.   </div><div class='p'> <span class="verse" id="V14">14&#160;</span>Tama nii ayaak:  </div><div class='p'>“¿Ya aminash apu chichama epegkin ati tusash adaitamkash iniish apujtamsame? ¿Egiptunmaya aents maamum dutika minash mantuatag tusamek tujutam?” tau.  </div><div class='p'>Tama Moisés nuna antuk senchi ishamkauwai, nunik anentaimas, dekas egiptunmaya aentsun wi maamag nunak dekawajeapi, tiuwai.   </div><div class='p'> <span class="verse" id="V15">15&#160;</span>Tusa nii anentaimsamunak imatiksag faraón dekauwai. Nunik Moisés egakjum maatajum tusa inamjauwai. Tujash Moisésak tupikaki Madián nugkanum pujustatus weuwai. Nunik jegaa yumigmatnum ayaumas ekemsauwai.   </div><div class='p'> <span class="verse" id="V16">16&#160;</span>Nunik eketai Reuel, tikich daaji Jetro sacerdote<a href="#FN2" class="notemark">†<span class="popup">Sacerdotek aents aidau utugchatjin Apajuíyai epegtuatatus kuntinu maa apejaku ainawai. Tuja ima nunakek takajakchau ainawai tikichnashkam takajaku ainawai.</span></a> Madiágnumia aajakua nuna nawanji siete aajaku aina nunú, ditashkam nunú tsawantin kuntin amutai aidaunum yumi shikik aimkag ditá apaji uwigji aidaun aajagtatus yumigmatnum shiyakajui.   <span class="verse" id="V17">17&#160;</span>Nunik jegawag batsatun tikich uwija kuitamin aidau ujumak yumigmatnum kaunawag, nuwauch aidaun shiyaktajum tusa ishimiagtai, Moisés nuwi eketu asa wajatki ayamjuk yumi shikika aimak uwig aidaun aakui.   </div><div class='p'> <span class="verse" id="V18">18&#160;</span>Dutikamtai nuwauch aidau wamak waketug apaji pujamunum kaunamtai, apaji iniak:  </div><div class='p'>“¿Wagka yamaish imanikjumesh wamkesh waketjaugme?” tau.   <span class="verse" id="V19">19&#160;</span>Tama dita ainak:  </div><div class='p'>“Uwija kuitamin aidau yumigmatnum kaunawag shiyaktajum tusa ajapjamiagtai, egiptunmaya aents nuwi eketu ayamjutpak yumin shikika uwig aidaunashkam aakmae”, tuidau.   </div><div class='p'> <span class="verse" id="V20">20&#160;</span>Tusa tiagtai Reuel niina nawanji aidaun chichajak:  </div><div class='p'>“¿Tuwi dusha aentsush pujume? ¿Wagka nigkish ukukmaugme? ¡Wejum ujaktajum, taa yujumkan yuwati!” tiuwai.   </div><div class='p'> <span class="verse" id="V21">21&#160;</span>Tusa timatai wejiag ujakajui, dutika ujakam jegaa taamtai, yujumak yuwamunum Jetro niina chichajak:  </div><div class='p'>“Juwi pujusta jutijai”, tiuwai. Tusa tama Moisés ayu tusa pujusui. Nunik pujaun Jetro niina nawanji Séforajai nuweauwai.   <span class="verse" id="V22">22&#160;</span>Nunik nuwena pujus niina nuwe Séforan ejapmitkakui, dutikam uchi aishmagkun uchigmakui, nunikmatai Moisés nunú uchi daajin Guersón adaikauwai. Nunak: “Wika juwiyachuitjai tikich nugkanmayayaitjai”, taku tuu adaikauwai.   </div><div class='p'> <span class="verse" id="V23">23&#160;</span>Tuja kuashat tsawan nagkaemai faraón jakauwai. Nunik jakamtaishkam Israel aents aidauk imanisag senchi waitu batsatu. Imaanik waituidau asa, yaki ayamjutpak agkanmitkagmawa wajaidau. Nuna tusa imatuidaun Apajuí antukui.   <span class="verse" id="V24">24&#160;</span>Nunik Abrahamjai, Isaakjai, Jacobjai, nii chichaman umikua nuna adeajui.   <span class="verse" id="V25">25&#160;</span>Nunik Israel aents aidau senchi waituinamun diijus wait anenjauwai.   </div><ul class='tnav'>
<li><a href='index.htm'>Éxodo</a></li>
<li><a href='EXO01.htm'>&lt;</a></li>
<li><a href='EXO.htm'>2</a></li>
<li><a href='EXO03.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V10">2:10</a>
<span class="ft">“Moisés” tawa nunak “yuminmaya jiikmau” taku tawai.</span></p>
<p class="f" id="FN2"><span class="notemark">†</span><a class="notebackref" href="#V16">2:16</a>
<span class="ft">Sacerdotek aents aidau utugchatjin Apajuíyai epegtuatatus kuntinu maa apejaku ainawai. Tuja ima nunakek takajakchau ainawai tikichnashkam takajaku ainawai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
