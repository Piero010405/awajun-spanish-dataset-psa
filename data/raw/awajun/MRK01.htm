<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Marcos 1</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/MRK01.htm" />
</head>
<body>
<ul class='tnav'>
<li><a href='index.htm'>Marcos</a></li>
<li><a href='MAT28.htm'>&lt;</a></li>
<li><a href='MRK.htm'>1</a></li>
<li><a href='MRK02.htm'>&gt;</a></li>
</ul>
<div class="main">
 <div class='mt'>Yamajam chicham Marcos agagbau   
</div><div class='chapterlabel' id="V0"> 1</div><div class='s'>Juan Yamijatin uwegshunum chichagkagtukbau </div> <div class='r'>(Mt. 3.1-12; Lc. 3.1-20; Jn. 1.19-28)  </div><div class='p'> <span class="verse" id="V1">1&#160;</span>Jesucristo Apajuí uchijiya nu pachisa yamajam chicham etsegbauwa nu nagkamnamu.   <span class="verse" id="V2">2&#160;</span>Profeta Isaías agagbaunum:  </div><div class='q'>“ ‘Wi mina chichamjun etsegnun emtikan awemajai,  </div><div class='q'>ni jintanak umigtamkati tusan’.   </div><div class='q'> <span class="verse" id="V3">3&#160;</span>‘Makichik chicham uwegshunum untsubau antuewai’:  </div><div class='q'>‘Apu minitin jinta iwajatajum, jinta tutupit dakuektajum, tibauwa nu uminkauwai’ ”.   </div><div class='p'> <span class="verse" id="V4">4&#160;</span>Aatus asamtai Juagshakam uwegshunum aentsun yamiau, nuniak etseju tudau idaiyinak yamimajag tudau aidaun tsagkugnagtinme tusa.   <span class="verse" id="V5">5&#160;</span>Nuna antukag ashí yaakat Judea nugkanmaya aidauk, ashí Jerusalegnumia aidaushkam kautuidau. Nunikag ditá tudaujin etsegtumagtai Juagshakam Jordagnum yamiau.   </div><div class='p'> <span class="verse" id="V6">6&#160;</span>Juagká nugkutaijig camello uje najanamu, akachumtaijish duwap aajakui, tuja langostan<a href="#FN1" class="notemark">*<span class="popup">“Langostak yutai aajakui, manchi katsajait tutaya numamtin”.</span></a> nuigtú dapá yumijin yuujakui.   <span class="verse" id="V7">7&#160;</span>Juan aents aidaun chichajak: “Mina ukujui minittawai dekas mina nagkaetasu senchigtin. Wika nuna sapatjinak tsuntsumtuankesh jigkatuamunak atitmaitsujai niiya imanchau asan.   <span class="verse" id="V8">8&#160;</span>Wika ayatak yumiik yamigmajime, tujash nigka Wakaní Pegkejiya dui yamigmagtatjume”, tau.   </div><div class='s'>Jesús yamimagbau </div> <div class='r'>(Mt. 3.13-17; Lc. 3.21-22)  </div><div class='p'> <span class="verse" id="V9">9&#160;</span>Nunú tsawantai Jesús Nazaret, Galilea nugkanum awa nuiya jiinki jegauwai, nunikmatai Juan Jordagnum yamijui.   <span class="verse" id="V10">10&#160;</span>Dutikam yuminmaya jinkamá, Jesús wainkauwai nayaim ujanmatai, Wakaní Pegkeji pauma nunin niiní akaetatman.   <span class="verse" id="V11">11&#160;</span>Nuniai nayaimpinmaya chicham antuekau: “Ametme mina uchig aneetaigmek, dui aminig shiig aneajai”, tabau.   </div><div class='s'>Iwanch Jesusan pegkegchaunum dekapsamu </div> <div class='r'>(Mt. 4.1-11; Lc. 4.1-13)  </div><div class='p'> <span class="verse" id="V12">12&#160;</span>Juna timatai Wakaní Pegkeji uwegshunum emauwai.   <span class="verse" id="V13">13&#160;</span>Nui cuarenta tsawan pujusui, nunittaman Iwanch pegkegchaunum dekapsauwai. Kuntin kajen aidau batsatbaunum pujau; tuja ángel aina nu Jesusnak kuitamaidau.   </div><div class='s'>Jesús Galileanum ni takatji nagkamamu </div> <div class='r'>(Mt. 4.12-17; Lc. 4.14-15)  </div><div class='p'> <span class="verse" id="V14">14&#160;</span>Juagkan achikag egkeawaju ai, Jesús Galilea weuwai yamajam chicham Apajuinua nuna etsegkatatus.   <span class="verse" id="V15">15&#160;</span>Nuniak: “Tsawantak yamaik uminkae, Apajuí inamjatnuk tikijuch wajasé; tudau idaikujum, yamajam chichama ju dekaskeapi titajum”, tiuwai.   </div><div class='s'>Jesús ni jintintaiji atinun cuatro namaká main aidaun yajuakbau </div> <div class='r'>(Mt. 4.18-22; Lc. 5.1-11)  </div><div class='p'> <span class="verse" id="V16">16&#160;</span>Jesús Galilea kuchají yantamen wekamá Simogkan, ni yachi Andresjai namakan main asag retan ajuntuinak yujattaman wainkau,   <span class="verse" id="V17">17&#160;</span>nunik Jesús:  </div><div class='p'>—Minitajum wi jintintuatjime, namak maatasajum yujagjum anmamtuk, Apajuí chichame etsegkujum aents aidau minai ikautjin atajum tusan, tau.   </div><div class='p'> <span class="verse" id="V18">18&#160;</span>Tamawaik ditá redjinak ukuinak niijai weajui.   </div><div class='p'> <span class="verse" id="V19">19&#160;</span>Nuwi nagkaemaki machik kuwaesag wekamá, Zebedeo uchijí Jacobo ni yachi Juagjai, barcajin chimpimas redjin apijuinak chimpimtatman wainkauwai.   <span class="verse" id="V20">20&#160;</span>Dutika nunashkam:  </div><div class='p'>—Weajai, mina jintintaig atajum, tiu. Tama ditashkam apají Zebedeonak ditajai takau aidaunak barcanum ukuinak Jesusjai weajui.   </div><div class='s'>Aents wakan pegkegchau egkemtugbaun Jesús etsagagbau </div> <div class='r'>(Lc. 4.31-37)  </div><div class='p'> <span class="verse" id="V21">21&#160;</span>Capernaúm jegawajui, nunik tsawan ayamtai tsawagmatai Jesús jega ijuntainum wayá jintinkagtau.   <span class="verse" id="V22">22&#160;</span>Nunitai aents aidauk ni jintinkagtamujin puyatjuk diidau, wagki maestro chicham umiktinun jintinkagtin aidaun nagkaegas, apu chichame antugtai jintimaina imatika jintinkagtau asamtai.   <span class="verse" id="V23">23&#160;</span>Nuniamunum jega ijuntaiya nui, makichik aents wakan pegkegchau egkemtuamu eketu untsumak:   </div><div class='p'> <span class="verse" id="V24">24&#160;</span>—¡Jesús nazaretnumiayah! ¿Wagka amesh jutii pujamunmash miname, ijijatuatasamek minam? Wika ame yaitpa nunak dekagme, amek pegkejam Apajuinuitme, tiuwai.   </div><div class='p'> <span class="verse" id="V25">25&#160;</span>Tama Jesús wakan pegkegchaun jiyaak:  </div><div class='p'>—¡Takamtak jiinkim ju aentsuk ukuktá!, tiuwai.   </div><div class='p'> <span class="verse" id="V26">26&#160;</span>Tamawaik wakan pegkegchaushkam aentsun waugmitkak nugká ajiajui, dutika shiig senchi untsumak jiinki ukukiuwai.   <span class="verse" id="V27">27&#160;</span>Nunikmatai ashí ishamkag, ditak pempeentunikiag:  </div><div class='p'>—¿Jusha yaita? ¿Jintiamujish yamagmajama, wajuku asaya chichamesh senchigtinaita wakan pegkegchau aidaush antujuina dusha?, tudayinau.   </div><div class='p'> <span class="verse" id="V28">28&#160;</span>Nunú nunikbaunak wamak ashí galileanmaya aidauk dekawajui.   </div><div class='s'>Pedro tsatsají Jesús etsagagbau </div> <div class='r'>(Mt. 8.14-15; Lc. 4.38-39)  </div><div class='p'> <span class="verse" id="V29">29&#160;</span>Nunik Jesusak jega ijuntainmaya jiinki Jacobojai nuigtú Juagjai, Simón nuigtú Andresa jeega nui weajui.   <span class="verse" id="V30">30&#160;</span>Simogka tsatsajig tsuweak pegakjin tepau, nunitai Jesusan ujakajui.   <span class="verse" id="V31">31&#160;</span>Tima Jesuschakam jegantun uwegnum achik inankiuwai; dutikamuik tsuweamunak megkaegak, Jesusan yutain umijuk ajamsauwai.   </div><div class='s'>Kuashat jau aidau etsagakbau </div> <div class='r'>(Mt. 8.16-17; Lc. 4.40-41)  </div><div class='p'> <span class="verse" id="V32">32&#160;</span>Kintamai, etsa akaikiu ai, ashí aents jau aidaun nuigtú iwanch egkemtuamu aidaunashkam Jesusan ikautkaju;   <span class="verse" id="V33">33&#160;</span>tuja ashí aents nui batsamin aidauk waitinmag tuwakaju.   <span class="verse" id="V34">34&#160;</span>Nunikagmatai Jesús kuashat aents ashí tikich jatai jau aidaun etsagakui, kuashat iwanch aidaunashkam jiijui; tujash iwanch aidaunak chichaktí tusag idaichau, wainainamu asa.   </div><div class='s'>Jesús Galileanum chichagkagtukbau </div> <div class='r'>(Mt. 4.23-25; Lc. 4.42-44)  </div><div class='p'> <span class="verse" id="V35">35&#160;</span>Tsawak eke suwe aig nantakí, jiinki aents atsamunum weuwai, nunik nui Apajuí auju.   <span class="verse" id="V36">36&#160;</span>Nunikmatai Simón ni kumpají aidaujai egaak weajui;   <span class="verse" id="V37">37&#160;</span>nunik Jesusan wainkag:  </div><div class='p'>—Ashí aents egapainawai, tuidau.   </div><div class='p'> <span class="verse" id="V38">38&#160;</span>Tusa tama ni chichaak:  </div><div class='p'>—Wemí yaakat tikiju anem aina nui, awishkam chichaman etsegkatjai; wika nuna nuniktasan tauwaitjai, tau.   </div><div class='p'> <span class="verse" id="V39">39&#160;</span>Nunik Jesusak ashí Galileanum makí makichik yaaktanum jega ijuntai aidaunum chichagkagtak, iwanch aidaunashkam jiijá ishimu.   </div><div class='s'>Aents lepragtinun Jesús etsagagbau </div> <div class='r'>(Mt. 8.1-4; Lc. 5.12-16)  </div><div class='p'> <span class="verse" id="V40">40&#160;</span>Makichik aents lepra achikbau Jesusa jegantun tikishmag pujus:  </div><div class='p'>—Wakegakmek etsaentumainaitme, tau.   </div><div class='p'> <span class="verse" id="V41">41&#160;</span>Tama Jesuschakam wait anentug uwejin antiak:  </div><div class='p'>—Wakegajai, pegkeg wajastá, tiuwai.   </div><div class='p'> <span class="verse" id="V42">42&#160;</span>Tusa taig leprak megkaekauwai, nunikmatai pegkeg wajasui.   <span class="verse" id="V43">43&#160;</span>Tujash Jesús nuna shiig akateg ukuak:   </div><div class='p'> <span class="verse" id="V44">44&#160;</span>—Nijah, makichik aentskesh ujakaipa; ayatak weme sacerdote wantintukta, nuniakum ofrenda jukita Moisés tibauwa dutiksamek, ame pegkeg wajasum nuna ditash waipaktinme, tiuwai.   </div><div class='p'> <span class="verse" id="V45">45&#160;</span>Tujash nigka jiinki weak makichkish uutsuk ni tsagagbaujinak etse etsegkawa weuwai. Dutikau asamtai, Jesusak wantinak yaaktanmash waimainchau wajasú asa, aents atsamunum wekagu; nuniaig ashí yantamnumia aidau niina wainkatatus minituidau.   </div><ul class='tnav'>
<li><a href='index.htm'>Marcos</a></li>
<li><a href='MAT28.htm'>&lt;</a></li>
<li><a href='MRK.htm'>1</a></li>
<li><a href='MRK02.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V6">1:6</a>
<span class="ft">“Langostak yutai aajakui, manchi katsajait tutaya numamtin”.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
