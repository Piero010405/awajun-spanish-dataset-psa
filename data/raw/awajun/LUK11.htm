<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Lucas 11</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/LUK11.htm" />
</head>
<body>
<ul class='tnav'>
<li><a href='index.htm'>Lucas</a></li>
<li><a href='LUK10.htm'>&lt;</a></li>
<li><a href='LUK.htm'>11</a></li>
<li><a href='LUK12.htm'>&gt;</a></li>
</ul>
<div class="main">
 
<div class='chapterlabel' id="V0"> 11</div><div class='s'>Jesús Apajuí aujut jintinkagtuamu </div> <div class='r'>(Mt. 6.9-15; 7.7-11)  </div><div class='p'> <span class="verse" id="V1">1&#160;</span>Makichik tsawantai, Jesús Apajuin aujak pujuttaman wainkaju. Nunik ashimkamtai jintintaiji aina nuiya makichik jegantun:  </div><div class='p'>—Apuh, Apajuí aujut jintinkagtuata, Juan jintintaijin jintintuauwa dutiksamek, tau.   </div><div class='p'> <span class="verse" id="V2">2&#160;</span>Tama ni ayaak:  </div><div class='p'>—Apajuí aujkugmek aaja titajum: “Apawah, amek nayaimpinum pujuwaitme, pegkegmaitam ibau asam imá ameketme ememattaim. Amek jutiishkam inajatjata. Ame wakegamun nayaimpinmaya umigtamaina nunisag, ju nugka juwiyash aminak umigtamkatnume.   </div><div class='q'> <span class="verse" id="V3">3&#160;</span>“Dutiksamek ii yuwatnushkam kashí kashinig sukagtita.   </div><div class='q'> <span class="verse" id="V4">4&#160;</span>Jutii tudaujish tsagkugkagtugta, wagki jutiish ashí pegkegchau awajtamaidaush tsagkujuinag dutiksamek,  </div><div class='q'>pegkegchaun takastinme tusamek idaikagtusaipa” ayatak yaijatkam agkanmitkagtuata, tiuwai.   </div><div class='s'>Segatajum, egaktajum, untsuktajum Jesús tibau </div> <div class='r'>(Mt. 7.7-12)  </div><div class='p'> <span class="verse" id="V5">5&#160;</span>Junashkam tiuwai:  </div><div class='p'>—Atum ainajum anuiyash, ¿ya kumpají ajamu asa, aehaet jegajua: “Kumpajuh, kampatum pag tsagkatjukta,   <span class="verse" id="V6">6&#160;</span>mina kumpag atushtanmaya tajutua nunú ajaamain shiig atsugtau asamtai tajame”,   <span class="verse" id="V7">7&#160;</span>tamin ni jegaag pujus aigmak: “Waitkagsaipa, waitinak epenin mina uchig aidaujai kanakun tepajai, nunin asan nantaknuk amamaitsujai tujamainkait?”   <span class="verse" id="V8">8&#160;</span>Dekas tajime, nantakí sumainchau ayatkush niina kumpají asamtai, nantakí ashí ni atsuma nunak sumainai.   <span class="verse" id="V9">9&#160;</span>Nuadui wi tajime: Apajuishkam segatajum, imatjamak amastatjume; egatash egaktajum, egakjumek igkugtatjume; untsuktajum, imatjamak waitin ujatjamtatjume.   <span class="verse" id="V10">10&#160;</span>Wagki ashí aents sumauk, suwam auwai; egauk igkuinai, ni egamujinak; waitinum wajas untsumushkam, ujatam auwai.   </div><div class='p'> <span class="verse" id="V11">11&#160;</span>“¿Atum ainajum anuiyash, yaita uchijí yujumak segamaitak kayá sumainush? ¿Nuniachkush namak segamaitak dapí sumainush?   <span class="verse" id="V12">12&#160;</span>¿Nuniachkush makichik nujintan segamaig, titigkin sumainush?   <span class="verse" id="V13">13&#160;</span>Atum pegkegchau ainayatkugmesh dekagme uchijum aidau pegkeg wají aidau sutak. Atumkesh nuniagminish ¡wagkag aan nagkaemas atumi Apa nayaimpinum puja dusha Wakaní Pegkeji segamash amaschagti!”, tiuwai.   </div><div class='s'>Makichik jeganum batsatiatak pempeentuniki shiwagmagaidau </div> <div class='r'>(Mt. 12.22-30; Mr. 3.20-27)  </div><div class='p'> <span class="verse" id="V14">14&#160;</span>Iwanch aentsun egkemtua chichachu emamun Jesús jiikí awetak chichamtikau, nunikmatai aents aidauk anentai jegagchaju.   <span class="verse" id="V15">15&#160;</span>Tujash ujumak aents chichainak: Juka “Beelzebú, iwanch aidau apujiya nuna senchijin iwanch aidaunak jiyawai”, tuidau.   </div><div class='p'> <span class="verse" id="V16">16&#160;</span>Nuna tuinai tikich aidau, pegkegchaunum dekapsagtatus, nayaimpinmaya wainchatain iwainakti tusag segaidau.   <span class="verse" id="V17">17&#160;</span>Tujash nigka dita anentaimainamun dekau asa:  </div><div class='p'>“Makichik nugkanmag batsatiatak pempeentuniki maaní batsatkujag megkaemain ainawai; nunisag makichik jeganmag batsatiatak maaní batsatushkam megkaemain ainawai.   <span class="verse" id="V18">18&#160;</span>Nunisag Iwanch nigki pempeentuniki shiwagmagakush ¿wajuk niina inamtaijiya dusha nunisagkesh amainaita? nunak atum, Beelzebú senchijin iwanch aidaunak jiyawai tujutjum dui tajime.   <span class="verse" id="V19">19&#160;</span>Atumek Beelzebú senchijin iwanch aidaunak jiyawai tujutjume; tujash nu aatus aish, ¿atumi jintintaijum aidaunash, ya senchinash suwawa, iwanch aidaun jiiktinme tusash? Nuadui atumi jintintaijum aina duke atumnak bakugmatnai.   <span class="verse" id="V20">20&#160;</span>Wi Apajuí senchijin iwanch aidaun jiyag nunak, atumiin Apajuí inamu asamtai jutikajai.   </div><div class='p'> <span class="verse" id="V21">21&#160;</span>“Aents senchigtin niina jeen kuitamak akajun takus wajataik wajiiji nui awa duka ashí betek amainai.   <span class="verse" id="V22">22&#160;</span>Tujash tikich aents niiya nuní senchi minitak depetuk, akajun atanki jegá wayá ashí wajiinak yajutuk kumpají aidaun tinamainai.   </div><div class='p'> <span class="verse" id="V23">23&#160;</span>“Aents wi takaag nujai shiig aneas juwachuk mina shiwagmatui, nunisag Apajuí chichame etsegbaunash yainchagtaik, kuashat aents uwemainun megkaegainawai.   </div><div class='p'> <span class="verse" id="V24">24&#160;</span>“Wakan pegkegchau aentsnumia jiikí ajapamak, wegawai uwegshunum ni ayamainjin egaak; nunik wainkachag: Wi pujaun jiinkibiag nuwig wakitkitjai tusa anentaimas,   <span class="verse" id="V25">25&#160;</span>tajua diikmá, nunú aentsuk jega japimká shiig iwajamuama imanun wainak ukuak,   <span class="verse" id="V26">26&#160;</span>tikich wakan niina nagkaegas pegkegchau aidaun sieteya imaan yajuak nu aentsnum pujustatus egkemtawai. Dutikam aentsuk duik pegkegchau aajakbauwa nuna nagkaesau shiig pegkegchau wegawai”, tiu.   </div><div class='s'>Dekas shiig aneasagtin aidau </div> <div class='p'> <span class="verse" id="V27">27&#160;</span>Eke Jesús nuna pachis chichá wajai, aents tuwakua nuiya nuwa senchi untsumak:  </div><div class='p'>—¡Shiig aneastinai nuwa amina jujepag muntsujin amuntstamauwa duka! tiuwai.   </div><div class='p'> <span class="verse" id="V28">28&#160;</span>Tutai Jesús ayaak:  </div><div class='p'>—¡Dekas nuní nagkaemas shiig aneastinai Apajuí chichamen antukag umijuina nu! tiuwai.   </div><div class='s'>Aents pegkegchau aidau Jesusan wainchatai iwainakia tibau </div> <div class='r'>(Mt. 12.38-42; Mr. 8.12)  </div><div class='p'> <span class="verse" id="V29">29&#160;</span>Jesús aents aidau nuní kuashat tuwajam nagkama chichaak: “Ju aents aina juka pegkegchau asag aents dutikmainchau iwainakta tujutuinawai, tujash nunak dutikashtatjai, ayatak Jonás wajukauwa nujai betekak iwaintuktatjai.   <span class="verse" id="V30">30&#160;</span>Jonás namaknumia iwaku jiinki ninivenmaya aents aidaunum Apajuí chichamen etsegtai dekas Apajuí awemamuapita tiajua nunisag, Aentsmaga akiinauwa dushakam jaka nantakmatai wainkag, dekas Apajuí awemamuapita tujutiagtatui.   <span class="verse" id="V31">31&#160;</span>Aantsag surnumia reina aajakua dushakam Salomogkan tajiuwai, Apajuí yachamtikamun antujuk dekajuatatus. Nunú atumnak bakugmagtinai, atak suwimak atina duik, wi Salomogkan nagkaesaun dekaun imatika chichagmash antukchaju asagmin.   <span class="verse" id="V32">32&#160;</span>Nunisag ninivenmaya aents aidau atak suwimak atina duwi bakugmagtinai. Ditak Jonás Apajuí chichame ujakam, dekaskeapi tusag tudaujin idaiyinak Apajuin nemagkajua dui. Tujash jui atumjai pujawai Jonasa nagkaesau.   </div><div class='s'>Lámpara pachisa augmattsamu </div> <div class='r'>(Mt. 5.15; 6.22-23)  </div><div class='p'> <span class="verse" id="V33">33&#160;</span>“Makichik aentskesh lámpara ekemakag yantamnum uuká nuniachkush kajunai dukukag apujchau ainawai, dutiktsuk yakí ekenin ainawai, wayatatus minidaush tsaaptinun wainkatnume tusag.   <span class="verse" id="V34">34&#160;</span>Atumi jiimek lámpara ekemakam tsaaptin emaama numamtuk atumi iyashminak awagmawai. Jiim pegkeg asamtai shiig wainmamainaitam imatiksam, ashí pegkeg aina duke anentaimtaik, anentaiminish tsaaptin ajutjamainai. Untsu jiim pegkegchauwaitkui wainmamainchauwaitam nunisjumek, ayatak pegkegchauk anentaimkugmek suwenum pujagme.   <span class="verse" id="V35">35&#160;</span>Nunin asamtai aminí tsaaptin awa nunú suwe wajatjamsai kuitamkata.   <span class="verse" id="V36">36&#160;</span>Ame ashí pegkegchau aidau idaisam pujakmek, lámpara kashi ekemakam tsaaptin emama numamtuk, atumi pujutjuminish wajagme”.   </div><div class='s'>Jesús fariseo aidaun escriba aidaujai pegkegchauji pachisa tibau </div> <div class='r'>(Mt. 23.1-36; Mr. 12.38-40; Lc. 20.45-47)  </div><div class='p'> <span class="verse" id="V37">37&#160;</span>Jesús chichaká ashimai, makichik fariseo yujumkan ajamsatatus ipauwai.  </div><div class='p'>Tima Jesuschakam jegá wayá, mesanum jegantá ekeemsau.   <span class="verse" id="V38">38&#160;</span>Nunikmatai fariseo wainak anentai jegagchau, eke yujumak yutsuk tuke ikigmasjumké atajum timawa nuna umikchamtai.   <span class="verse" id="V39">39&#160;</span>Tujash Apu Jesús ayaak:  </div><div class='p'>—Atum fariseo aidautigmek, vaso nuigtú plato aina nuna awanke nijamaina numamtuk wajagme; tujash atumi anentaiminig kasamtaijum nuigtú pegkegchau takataijum aidaushkam piyak ajutjamainawai.   <span class="verse" id="V40">40&#160;</span>¡Anentainkachu aidauwah! ¿Apajuí iyashin najanauwa duke iina anentainash najanachukait?   <span class="verse" id="V41">41&#160;</span>Nuadui atumek, atumin ajutjamaina duka ujunauch aidau susatajum, aaja nuniakjum ashí pegkeg atatjume.   </div><div class='p'> <span class="verse" id="V42">42&#160;</span>“¡Wait anentajime fariseo aidautigminak!, atumek menta, ruda, nuigtú ashí ajak nugkauchik nejen aina nuiya diezmó wajagme. Tujash pegkeg takat aina nu nuigtú Apajuí anemainaitjum dushakam idaijume. Juuwai dekas dutikmaina nu, tikichia dushakam idaitsuk.   </div><div class='p'> <span class="verse" id="V43">43&#160;</span>“¡Wait anentajime fariseo aidautigminak! Atumek jega ijuntainum aents eme anentsá ekeemsati tibaunum ekemsatasajum wakejin ainagme, plazanum igkuntuinakush eme anenjus kumpamjuatnume tusagmesh wakejin ainagme.   </div><div class='p'> <span class="verse" id="V44">44&#160;</span>“¡Wait anentajime atumnak! Atumek aents ukusbau wainmainchau shiig yutuamua nunin ainagme, nunin asagmin aents nui awantak wekaekush dekatsuk wekaemaina numamtuk wajainawai”.   </div><div class='p'> <span class="verse" id="V45">45&#160;</span>Tutai maestro chicham umiktinun jintinkagtin ayaak:  </div><div class='p'>—Maestroh, ame fariseo aidau tame duka jutiishkam tukagtakum tame, tau.   </div><div class='p'> <span class="verse" id="V46">46&#160;</span>Tutai Jesús ayaak:  </div><div class='p'>—¡Wait anentajime atum maestro chicham umiktinun jintinkagtin aidautigminash! wagki atumek chicham umiktin kakajus umimainchauwa ibauk, tikich aidau ju umiktajum tajume atumkesh umiachiatkujum, nuniau asajum tikich kijin ayankajum machikish yaitsuk chichagmainaitjum numamtuk wajau asagmin.   </div><div class='p'> <span class="verse" id="V47">47&#160;</span>“¡Wait anentajime atumnak, atumek profeta ukusbau aina nu jegamjin ainagme, atumi muunjum maawajua nu!   <span class="verse" id="V48">48&#160;</span>Nu nuniakjum iwainmamjume atumi muunjum dutikajakú aina nuninuk atumesh ainajum nu, wagki dekaskenmag dita maawajui, dutikamtai atum profeta ukusbauwa nu jegamjau asajum.   </div><div class='p'> <span class="verse" id="V49">49&#160;</span>“Dui Apajuí ni yachajin atumin pachipas: ‘Awetittajime profeta aidaun nuigtú apóstol aidaunashkam, nunú aina nuiya mainakjum tikich aidauk aintú yujatin ainagme’ tiuwai.   <span class="verse" id="V50">50&#160;</span>Nuadui ju aents aina junak Apajuí suwimkan susatnai ashí profeta aidaun nugka najanamu aajakua nui nagkamas maawaju aina nuadui,   <span class="verse" id="V51">51&#160;</span>Abela maawajua nui nagkamas Zacariasa maawajua imanui, jega Apajuí ememattai ai altar awa nuna ejapen maawaju aina nu. Nuadui ju aents aina junak Apajuí suwimkan susatnai.   </div><div class='p'> <span class="verse" id="V52">52&#160;</span>“¡Atum maestro chicham umiktinun jintinkagtin aidautigminak wait anentajime! Atumek aents llave takakiatak, tikich jegá wayata tutai waitin epetin aina numamtuk, aents Apajuí nemagkag uwemjata tuinaig, atum chicham umiktina duka dekayatkujum, wajina tawa nunú dekachu asajum shiig jintintsugme, nuniau asajum atumkesh uwemainnum pujatsjume”.   </div><div class='p'> <span class="verse" id="V53">53&#160;</span>Tusa Jesús nuiya jiinkimtai, maestro chicham umiktinun jintinkagtin aidau fariseo aidaujai senchi kajekú asag, kuashat awá awagki iniinak waitkaidau,   <span class="verse" id="V54">54&#160;</span>wajintuk chichakat timatai tsanumjuja maami tusag.   </div><ul class='tnav'>
<li><a href='index.htm'>Lucas</a></li>
<li><a href='LUK10.htm'>&lt;</a></li>
<li><a href='LUK.htm'>11</a></li>
<li><a href='LUK12.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
