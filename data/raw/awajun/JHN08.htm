<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Juan 8</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JHN08.htm" />
</head>
<body>
<ul class='tnav'>
<li><a href='index.htm'>Juan</a></li>
<li><a href='JHN07.htm'>&lt;</a></li>
<li><a href='JHN.htm'>8</a></li>
<li><a href='JHN09.htm'>&gt;</a></li>
</ul>
<div class="main">
 
<div class='chapterlabel' id="V0"> 8</div><div class='s'>Nuwa ekagmaku Jesús ejentunbau </div> <div class='p'> <span class="verse" id="V1">1&#160;</span>Tujash Jesusak Olivosa mujajin weuwai,   <span class="verse" id="V2">2&#160;</span>nunik kashinia dui, kashikmas, jega Apajuí ememattainum wakitki jegauwai. Nunikmatai kuashat aents tuwagkam ekeemas jintinkagtutan nagkamauwai.   </div><div class='p'> <span class="verse" id="V3">3&#160;</span>Nuniai maestro chicham umiktinun jintinkagtin aidau, fariseo aidaujai, nuwa aentsjai takamun wainkag jukiag itawaju, dutika aents aidau ejapen awaasajui,   <span class="verse" id="V4">4&#160;</span>dutikawag Jesusan iniinak:  </div><div class='p'>—Maestroh, ju nuwa aentsjai takaniak pujau wainkaji.   <span class="verse" id="V5">5&#160;</span>Moisés chicham umiktajum tujabauwa nuig, nuwa junin aidaunak ayatak kayai tukua tukuakua maatajum tawai, ¿tujash amesh wajinpa? tuidau.   </div><div class='p'> <span class="verse" id="V6">6&#160;</span>Nunak wajintig tusa dekapsatatus tiajui, nunik tsanumjugtasag. Tujash Jesusak tsuntsumá uwejin nugkanum agau.   <span class="verse" id="V7">7&#160;</span>Nunitaishkam ayatak inidau, imatjam Jesús pagkai chichaak:  </div><div class='p'>—Atum ainajum anuiyash yaita machikish tudaun takachush, nunú dekatkauk kayai tukutí, tau.   </div><div class='p'> <span class="verse" id="V8">8&#160;</span>Tusa ataktú tsuntsumá nugkan agau.   <span class="verse" id="V9">9&#160;</span>Nuna timatai ditá tudaujinash dekagmamaidau asag, muunchinum nagkamna makí makichik jii jiinkawag ashí shiyakagmatai, imá Jesusak nuwajaig juwakui.   <span class="verse" id="V10">10&#160;</span>Nunik Jesús pagkai niimkamá aents atsuagtai nuwan iniak:  </div><div class='p'>—Nuwah, ¿dusha wajukawagmae? ¿Makichkish tukugmachagmaka? tau.   </div><div class='p'> <span class="verse" id="V11">11&#160;</span>Tusa tama nuwa ayaak:  </div><div class='p'>—Atsa Apuh, tiuwai.  </div><div class='p'>Tutai Jesús chichaak:  </div><div class='p'>—Wisha suwimkan jukiti tumaitsujame. Wetá, nuigtuk awenamek tudauk takasaipa, tiuwai.   </div><div class='s'>Jesusai nugká tsaaptinjiya nu </div> <div class='p'> <span class="verse" id="V12">12&#160;</span>Ataktushkam Jesús aents aidaun chichajak:  </div><div class='p'>—Witjai nugká tsaaptinjinuk; mina nemagtauk, suwe aidaunmag wekaesashtinai, ayatak tsaaptin pujutan sukagtina nu ajiagtinai.   </div><div class='p'> <span class="verse" id="V13">13&#160;</span>Tutai fariseo aidau chichajak:  </div><div class='p'>—Amek, aminuk pachisam etsegtumame, nuniau asam ame etsegtumam duka dekaskechui, tuidau.   </div><div class='p'> <span class="verse" id="V14">14&#160;</span>Tiagtai Jesús ayaak:  </div><div class='p'>—Wi wiki midaun pachisan etsegtumaknush, wi tumamag duka dekaske, wagki wika dekajai tuwiyanua tauwaitja nuigtush tuwí wetatja nunak; tujash atumek tuwiyanua tauwaitja nuigtú tuwí wetatja dusha dekatsjume.   <span class="verse" id="V15">15&#160;</span>Atumek aentsú anentaimtaijiya dutiksagmek etegkeagme; tujash wika makichik aentsnakesh etegkeatsjai;   <span class="verse" id="V16">16&#160;</span>tujash wi etegkeaknuk, dekaskenum dutikmainaitjai, wagki wika wikichuitjai; wi, Apag awetiuwa nujaiyaitjai.   <span class="verse" id="V17">17&#160;</span>Atum chicham umiktin agagbauwa nuig, jimag aents etsegtuina nuuwai dekaskek tawai.   <span class="verse" id="V18">18&#160;</span>Witjai midaun pachisan etsegtubaunuk, nuniai Apag awetiuwa dushakam mina pachis etsegtujui.   </div><div class='p'> <span class="verse" id="V19">19&#160;</span>Nuna tutai:  </div><div class='p'>—¿Amina Apash tuwí pujawa? tusag inidau.  </div><div class='p'>Tama Jesús ayaak:  </div><div class='p'>—Atumek minak dekagtsugme, nuniau asajum mina Apagshakam dekamaitsugme. Atum mina dekagkugmek mina Apagshakam dekamain ainagme, tiuwai.   </div><div class='p'> <span class="verse" id="V20">20&#160;</span>Juna tiuwa nunak Jesusak ofrenda aidau egketainum, jega Apajuí ememattainum jintinkagtak pujus tiuwai; tujash makichik aentskesh achikchajui, wagki horaji eke jegachu asamtai.   </div><div class='s'>Wi wegamunmag minimaitsugme tibau </div> <div class='p'> <span class="verse" id="V21">21&#160;</span>Jesús ataktú chichaak:  </div><div class='p'>—Wika wetatjai, nunikmatai egatkattagme, tujash atumek atumi tudaugminig jakatnaitjume. Wi wetatag nuig, atumek minimainchau ainagme.   </div><div class='p'> <span class="verse" id="V22">22&#160;</span>Tutai judío aidau chichainak:  </div><div class='p'>—¿Nigki maamatin asampash, wi wegamunmag atumek minimainchau ainagme tujama? tuidau.   </div><div class='p'> <span class="verse" id="V23">23&#160;</span>Tiagtai Jesús ayaak:  </div><div class='p'>—Atumek nugkaya ainagme, witjai yakiyanuk. Atumek ju nugka juiya ainagme, wika ju nugka juiyachuitjai.   <span class="verse" id="V24">24&#160;</span>Nuadui timajime atumi tudaugminig jakatnaitjume timag nunak; wagki Witjai taig dekaskeapi tujutchakjumek, atumi tudaugminig jakattagme, tau.   </div><div class='p'> <span class="verse" id="V25">25&#160;</span>Tutai:  </div><div class='p'>—¿Amesh yaitpa? tusag inidau.  </div><div class='p'>Tama Jesús ayaak:  </div><div class='p'>—Nunak nagkamchakun timajime.   <span class="verse" id="V26">26&#160;</span>Kuashat atum dutikajum nu pachisa tumainuk ajutui; tujash mina awetiuwa nu dekaskea nuna tawai. Nunin asamtai wika, ni tabau antukbauwa nuna aents aidaunak augjai, tiuwai.   </div><div class='p'> <span class="verse" id="V27">27&#160;</span>Tujash ditak dekachajui Apajin pachis tawa nunak.   <span class="verse" id="V28">28&#160;</span>Nuadui Jesús ditan chichajak:  </div><div class='p'>—Aentsmaga akiinauwa nunú yakí takuijum dekattagme Wikitag nu, nuigtú wiki nagkamin takatsuk, Apag jintinjuamua dutiksanuk chichag dushakam.   <span class="verse" id="V29">29&#160;</span>Mina awetiuwa duka wijai pujawai, Apajuk minakek idaitatsui, wagki wika ni wakega dutiksanuk tuke takau asamtai, tiuwai.   </div><div class='p'> <span class="verse" id="V30">30&#160;</span>Nuna Jesús timatai, kuashat aents aidau niiní dekaskeapi tiajui.   </div><div class='s'>Dekaskea nu agkanmitkagmattawai </div> <div class='p'> <span class="verse" id="V31">31&#160;</span>Jesús judío aidau niiní dekaskeapi tiaju aidaun chichajak:  </div><div class='p'>—Atum wi jintinjim nu dutiksagmek umiakjumek, dekaskenum mina jintintaig atatjume;   <span class="verse" id="V32">32&#160;</span>nuniakjum dekaskea nu dekattagme, tuja dekaskea nunú agkanmitkagmattagme, tiuwai.   </div><div class='p'> <span class="verse" id="V33">33&#160;</span>Tutai dita aiinak:  </div><div class='p'>—Jutiik Abraham weantu ainaji, nunin asaja makichkish inaku waitkataig aajakchauwaitji. Nuniajinish, ¿wagka agkanmagattagme tukagtame?   </div><div class='p'> <span class="verse" id="V34">34&#160;</span>Tiagtai Jesús ayaak:  </div><div class='p'>—Dekas tajime, ashí aents tudau takaa duka, tudau inaku waitkatai ainawai.   <span class="verse" id="V35">35&#160;</span>Inaku waitkataiya duka inamnun jeenig tuke pujuchu ainawai; untsu inamnun uchijiya nuuwai jeen tuke pujuwa duka niina uchijí asa.   <span class="verse" id="V36">36&#160;</span>Nuadui, Uchijiya nu agkanmitkagmakuig, dekaskenum agkanmagattagme.   <span class="verse" id="V37">37&#160;</span>Dekajai atumek Abraham weantu ainajum nunak, nuninaitkujum mantuatasajum wakegagme, wagki mina chichameg atumiin shiig juwachu asamtai.   <span class="verse" id="V38">38&#160;</span>Wika Apagdauwa nu wainkamun chichaajai; atumshakam nunisjumek, apanu antukbauwa duke takaagme, tau.   </div><div class='p'> <span class="verse" id="V39">39&#160;</span>Tutai dita aiinak:  </div><div class='p'>—Jutii apajig Abrahamai, tuidau.  </div><div class='p'>Tiagtai Jesús ayaak:  </div><div class='p'>—Abrahama uchijí ainakjumek, Abraham takajakua duke takamainaitjume.   <span class="verse" id="V40">40&#160;</span>Wi mina Apag jintinjuamun dutiksanuk jintinmash minak ayatak mantuatasajum wakejutagme. Abrahamak makichkish annunak anentaimajakchauwai.   <span class="verse" id="V41">41&#160;</span>Atumek, atumi apá takatjiya nu takaagme, tau.  </div><div class='p'>Tutai dita aiinak:  </div><div class='p'>—Jutiik kasanum akiamuk ainatsji, iina Apajig imá makichki, Apajuiya duke, tuidau.   </div><div class='p'> <span class="verse" id="V42">42&#160;</span>Tiagtai Jesús ayaak:  </div><div class='p'>—Atumi apa Apajuiyaitkuig, dekaskenum mina anenmain ainagme, wagki wika Apajuinumia taan jui pujajai. Wika wiki nagkamnuk taachmajai, minak Apajuí awetiuwai.   <span class="verse" id="V43">43&#160;</span>¿Wagka wi chichaamush dekamain dekapeatsjume? Duka mina chichameg antut dakituidau asajum nuniagme.   <span class="verse" id="V44">44&#160;</span>Atumin apa duka Iwanchia nuuwai; nunin asamtai atumí apa wakega duke takastasajum wakegagme. Nagkamtinish Iwanchik magkagtin aajakui, nunin asa dekaskea nunak nigka tuchauwai, wagki niinig dekaskea duka atsau asamtai. Waita nunin asa chichakush waitnak tawai tuke nunin asa, wagki nigka waitai, nunin asa waita apajiyai.   <span class="verse" id="V45">45&#160;</span>Tujash wika dekaskea nuna chichaig, dekaskeapi tujuttsugme.   <span class="verse" id="V46">46&#160;</span>Atum ainajum anuiyash ¿ya wi tudau takasbaugnash dekagtuinawa? ¿Wagka wi dekaskea nuna etsegkuish, dekaskeapi tujuttsugme?   <span class="verse" id="V47">47&#160;</span>Apajuinua duka, Apajuí chichamen antujuk umijin ainawai; tujash atumek Apajuinuchu ainajum nuadui, nu antutak dakitagme.   </div><div class='s'>Cristuk Abraham akiintsaig pujujakui </div> <div class='p'> <span class="verse" id="V48">48&#160;</span>Tutai judío aidau chichajuinak:  </div><div class='p'>—Ii timayag duka dekaske, amek samarianmaya aentsuitme, nunin asamin Iwanch pujugtamui timayag duka.   </div><div class='p'> <span class="verse" id="V49">49&#160;</span>Tama Jesús ayaak:  </div><div class='p'>—Makichik iwanchkesh minak atsugtawai. Wi takaag nunak Apajun eme anentsan aikajai, nuniaig atumek minak eme anenjusjumek diigtsugme.   <span class="verse" id="V50">50&#160;</span>Wika mina emematjitnume tusanuk egatsjai; tujash Apajuí emematjitnume tujutu asa, mina emematjumainnak iwainawai, nuuwai aentsú etegkea duka.   <span class="verse" id="V51">51&#160;</span>Dekas tajime, mina chichamjua nuna umiauk, tuke jakachagtin ainawai, tiuwai.   </div><div class='p'> <span class="verse" id="V52">52&#160;</span>Tutai judío aidau aiinak:  </div><div class='p'>—Yamai dekas dekaji Iwanch ajutjama duka; Abraham nuigtú ashí profeta aidaush jinau aina nuniaig, “mina chichamjua nuna umiauk, tuke jakachagtinai”, tame.   <span class="verse" id="V53">53&#160;</span>¿Ame iina apají Abraham aajakua nuna nagkaesaukaitam? Abrahamak nuigtú profeta aajakajua dushakam jinawajui nuniaish, ¿amesh ya anenmamkumea tame? tiajui.   </div><div class='p'> <span class="verse" id="V54">54&#160;</span>Tiagtai Jesús ayaak:  </div><div class='p'>—Wiki eme anenmamkunuk, wi eme anenmamag duka wainkayai. Tujash mina eme anenjauk, mina Apajui, atum iina Apajuijiyai tajum nunú.   <span class="verse" id="V55">55&#160;</span>Tujash atumek wainchauwaitjume, wika wainjai; wainchaujai takunuk, atum waitaitjum nuninuk amainaitjai. Tujash wainu asan, ni chichamenash umigjai.   <span class="verse" id="V56">56&#160;</span>Abraham atumi muunjum aajakua nu, wi jui taamtai waitkatatus shiig anejakui; nuniau mina waituk shiig aneasui, tiuwai.   </div><div class='p'> <span class="verse" id="V57">57&#160;</span>Tutai judío aidau:  </div><div class='p'>—Cincuenta mijankesh ajutjamtsu nuniaigkik, ¿Abrahaman wainkauwaitjai tame? tuidau.   </div><div class='p'> <span class="verse" id="V58">58&#160;</span>Tama Jesús ayaak:  </div><div class='p'>—Dekas tajime, Abrahamash akiintsaig, tuke pujuwaitjai, tau.   </div><div class='p'> <span class="verse" id="V59">59&#160;</span>Tutai tukutasag kaya aidaun jukiajui, tujash Jesusak uumkauwai, nunik jega Apajuí ememattainmayag jiinkiuwai.   </div><ul class='tnav'>
<li><a href='index.htm'>Juan</a></li>
<li><a href='JHN07.htm'>&lt;</a></li>
<li><a href='JHN.htm'>8</a></li>
<li><a href='JHN09.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
