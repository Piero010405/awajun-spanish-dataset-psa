<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Éxodo 20</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/EXO20.htm" />
</head>
<body>
<ul class='tnav'>
<li><a href='index.htm'>Éxodo</a></li>
<li><a href='EXO19.htm'>&lt;</a></li>
<li><a href='EXO.htm'>20</a></li>
<li><a href='EXO24.htm'>&gt;</a></li>
</ul>
<div class="main">
 
<div class='chapterlabel' id="V0"> 20</div><div class='s'>Chicham umiktin dieza imajin agagbau </div> <div class='r'>(Dt. 5.1-21)  </div><div class='p'> <span class="verse" id="V1">1&#160;</span>Apajuí chichaak juna aatus ashí tiuwai:<a href="#FN1" class="notemark">*<span class="popup">Apajuí Moisésnakesh akattsuk nii tutupin chichakua duka ima juke.</span></a>   </div><div class='p'> <span class="verse" id="V2">2&#160;</span>“Witjai Tuke Pujuu atumi Apajuígminuk. Wi atumnak Egipto nugkanum inaku waitkatai batsatutigmin jiijuitjime.   </div><div class='p'> <span class="verse" id="V3">3&#160;</span>“Tikich aina duka makichkish apajuímawaigpajum.   </div><div class='p'> <span class="verse" id="V4">4&#160;</span>“Tuja yakiya, nugkaya, namaka initkenia aina duka makichkish dakumka najanagmek emematigpa.   </div><div class='p'> <span class="verse" id="V5">5&#160;</span>“Nunú aidau eme anentsajum Apajuíjai betek anentaimtu yujaigpajum. Witjai Tuke Pujuu Apajuí atum emematin ainajum duka. Wika Apajuí akasmauwaitjai. Nuniau asan aents aidau mina dakitjuinak pegkegchaun takaina nuna suwimka suwakun, nuna uchiji aidaunash, tijaji aidaunash, ama tijaji aina imanuiyanash suwimkan suwaitjai.   <span class="verse" id="V6">6&#160;</span>Tujash mina anentuinak, chichamjun betek umigtuidaunak ashí niina uchiji wegantu agtina nujai shiig anentsan tuké kuitamnaitjai.   </div><div class='p'> <span class="verse" id="V7">7&#160;</span>“¡Tuja Tuke Pujuu atumi ememattaijum Apajuíya nuna daaji wainka adaya yujaigpa! Nuna núnidaunak Apajuík suwimka sutsukek idaisashtinai.   </div><div class='p'> <span class="verse" id="V8">8&#160;</span>“¡Tsawan ayamtai Apajuí etegkamua nunú kajimatkitin aigpajum!   <span class="verse" id="V9">9&#160;</span>Takamain aina duka seis tsawanta duwi ashí takastajum.   <span class="verse" id="V10">10&#160;</span>Untsu tsawan sieteya duka Tuke Pujuuu, amina Apajuíjum etegkamu asamtai amina uchigmekesh, nawanjumkesh, tuja wainka inataijum aidaukesh, tagkugmekesh, tikich nugkanmaya ijagtamak taa pujaukesh, takatnak takaschagtatui.   <span class="verse" id="V11">11&#160;</span>Wagki Tuke Pujuu Apajuík seis tsawantai nayaimpin, nugkan, nayantsan tuja ashí nuwi ayá nujai najankauwai. Dutika tsawan sieteya duwi ayamjauwai. Nuadui nunú tsawanta nunak tuke ayamtai atinun Tuke Pujuu etegkauwai.   </div><div class='p'> <span class="verse" id="V12">12&#160;</span>“Amina apa, dukujai eme anentsam diita. Dutikakum yaigta. Nunú dutikakum Tuke Pujuu Apajuí amina nugkan amastata nuwi jegagmesh, dukap tsawan pujusminjum.   </div><div class='p'> <span class="verse" id="V13">13&#160;</span>“¡Magkagtuawaipa!   </div><div class='p'> <span class="verse" id="V14">14&#160;</span>“¡Ikagmakaipa!   </div><div class='p'> <span class="verse" id="V15">15&#160;</span>“¡Kasamkaipa!   </div><div class='p'> <span class="verse" id="V16">16&#160;</span>“¡Tikich aentsush wainka tsanumjujaipa!   </div><div class='p'> <span class="verse" id="V17">17&#160;</span>“Tikichi jee wakejusam diisaipa. Tuja niina nuwegkesh, nuwa wainka inataijigkesh, aishmag aidaukesh, nuigtu tagkuji baka, burro aidaush, tuja ashí tikich niinu aidau wajig ayawa dukesh wakejusmek diisaipa”, tiuwai.   </div><div class='s'>Israel aents aidau Apajuín ishamkagbau </div> <div class='r'>(Dt. 5.22-33)  </div><div class='p'> <span class="verse" id="V18">18&#160;</span>Nuna aatus Apajuí chichai ipamat, peem, chaajip, nuigtu bukuitak mujanak ejakui. Nuna ashí Israel aents aidauk wainkajui. Tuja uwija kachuji shinaunashkam antuidau. Nuna ishamainak ikaa ijunas dii ijunu.   <span class="verse" id="V19">19&#160;</span>Nuninak Moisésan chichajuinak:  </div><div class='p'>“Ame dekas Apajuíjai chichasam ujajatkata. Nunú antuka umikagmi. Untsu Apajuík jutijaig ataktu awagkig chichasaigka, jinawaig taji”, tuidau.   </div><div class='p'> <span class="verse" id="V20">20&#160;</span>Tiagtai Moisés ditan ayaak:  </div><div class='p'>“¡Ishamkaigpa! Apajuí junak niina senchijin atumi iwaintugmak juniawai. Juna wainkag ataktuk tudaunak takaschatnume tujamu asa”, tiuwai.   </div><div class='p'> <span class="verse" id="V21">21&#160;</span>Tusa tiajam nuwi ikaa ijunaig yujagkim bukusea wajas aunum Moisés jegantui Apajuí pujamunum.   </div><div class='p'> <span class="verse" id="V22">22&#160;</span>Nunikmatai Tuke Pujuu Moisésan chichajak:  </div><div class='p'>“Israel aents aidau ujakta: ‘Yamaik wi nayaimpinum pujusan ditan aujag nuna antukaje,   <span class="verse" id="V23">23&#160;</span>nuniku asag ¡mina emematjumaina numamtukek oro, plata aina nujai dakumak najanawajag emematinmeka!   <span class="verse" id="V24">24&#160;</span>¡Mina emematjuinakug, nugka ijumjag kuntinu maawag nuna nejen nuwi patai ashí apeenak emematjitnume! Tuja dita tsagkugnagbaunum anentag itainakush tuja uwig, baka aidaun apeenakush wi tuwi dutikatajum titatja ima nuwig dutikatnume. Nuna betek uminakuig wishakam pegkegnum yumigsagtatjai.   </div><div class='p'> <span class="verse" id="V25">25&#160;</span>“ ‘Tuja kuntin patai apeatnun kayan ijumainakush jimaituk dakatsuk takamchaun ijumjatnume. Untsu kayan jimaituk dakainakug chichaman intimainak dutikawagtatui.   <span class="verse" id="V26">26&#160;</span>Tuja mina emematjaku kuntin maa patai apeatin najanamua nuwi najami watai atinuk najanawaigpa. ¡Wagki nuwi waaku wisu weagmin waipakainum!’ tawai Tuke Pujuu”, tiuwai Moisés.   </div><ul class='tnav'>
<li><a href='index.htm'>Éxodo</a></li>
<li><a href='EXO19.htm'>&lt;</a></li>
<li><a href='EXO.htm'>20</a></li>
<li><a href='EXO24.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V1">20:1</a>
<span class="ft">Apajuí Moisésnakesh akattsuk nii tutupin chichakua duka ima juke.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
