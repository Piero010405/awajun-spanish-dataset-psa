<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Iwainakbau 19</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/REV19.htm" />
</head>
<body>
<ul class='tnav'>
<li><a href='index.htm'>Iwainakbau</a></li>
<li><a href='REV18.htm'>&lt;</a></li>
<li><a href='REV.htm'>19</a></li>
<li><a href='REV20.htm'>&gt;</a></li>
</ul>
<div class="main">
 
<div class='chapterlabel' id="V0"> 19</div><div class='s'>Nayaimpinmaya emematbau </div> <div class='p'> <span class="verse" id="V1">1&#160;</span>Nunú nagkaemakmatai nayaimpinum kuashat ijunjag senchi pampainamun antukbaijai, nuninak:  </div><div class='q'>“¡Yajautsui!  </div><div class='q'>Uwemat, senchi, eme anentut, nuigtú emematut aina duka, imá iina Apuji Apajuiya nudauke,   </div><div class='q'> <span class="verse" id="V2">2&#160;</span>wagki Apajuí suwimkan susa duka pegkejai nuigtush dekaske,  </div><div class='q'>nuwa akiká takaaku tuwagtaiya nu ashí nugkanmaya aidaun,  </div><div class='q'>ni takataijiya nuna jintintua pegkegchau emaku asamtai suwimkan susae.  </div><div class='q'>Nuigtush niiní ikmake niina inaken kajegkú aina nuna”, wajagmayi.   </div><div class='p'> <span class="verse" id="V3">3&#160;</span>Nunikag ataktushkam awentsag:  </div><div class='q'>“¡Yajautsui!  </div><div class='q'>Nuwa akika takaaku tuwagtai esaak bukuita duka ajumaish tuke megkaekashtinai”.   </div><div class='p'> <span class="verse" id="V4">4&#160;</span>Timatai veinticuatro anciano aidau cuatro iwaaku aidaujai, Apajuí niina ekeemtaijin eketun tikishmatjag tsuntsumawag nijayin nugkan antig pujusag emematuinak: “¡Yajautsui! Aatus atí”, tiagmayi.   </div><div class='p'> <span class="verse" id="V5">5&#160;</span>Nuna tiagtai nunú ekeemtaiya nuiya chichaak:  </div><div class='q'>“¡Ashí niina inake aidautigmesh, eme anentsá diitai, eme anentsá diishtai aidautigmesh,  </div><div class='q'>iina Apajuijiya nu eme anentsajum ememattajum!” tabaun antukbaijai.   </div><div class='s'>Uwig nuwenku yuamu atin </div> <div class='p'> <span class="verse" id="V6">6&#160;</span>Nuigtushkam antukbaijai kuashat ijunag chichainak wajukmaina imatak, yumi uutama imatak, shiig senchi ipamat kedegtak wajukea imatuinak:  </div><div class='q'>“¡Yajautsui!  </div><div class='q'>Wagki iina Apuji Apajuí ashí senchigtina nunú inabaun nagkamae,   </div><div class='q'> <span class="verse" id="V7">7&#160;</span>shiig aneasagmi nuniaku dakujusagmi nuninaku emematiagmi,  </div><div class='q'>wagki Uwig nuwenbau tsawan jegau asamtai,  </div><div class='q'>niina nuweg yamaik umintsae,   </div><div class='q'> <span class="verse" id="V8">8&#160;</span>nuniku asamtai lino dekas pegkejan tsuwatchau winchamtinun apegae,  </div><div class='q'>wagki lino pegkeja duka, Apajuinu pegkejam aidau pegkeg takasbauji aina nuna iwainawai”, wajaidaun.   </div><div class='p'> <span class="verse" id="V9">9&#160;</span>Tutai ángel chichagtak: “Agagta: Shiig aneasagtinai Uwig nuwenku yuamunum ipaamu aidauk”. Nuigtushkam chichagtak: “Juka chichamak Apajuinu dekaskea nuuwai”, tujutmayi.   </div><div class='p'> <span class="verse" id="V10">10&#160;</span>Tujutkui ni wajamunum tikishmagbaijai niina ememattasan, nuniai: “Ankaipa wika Apajuí inakegaitjai. Ame, amina yatsum aidaujai Jesús chichakbau betek umijin ainajum wisha annuketjai. Dekas Apajuí emematta”.  </div><div class='p'>Apajuí tabaun etsejuina duka Jesusa chichamenash etsejuinak nuninawai, tujutmayi.   </div><div class='s'>Caballo pujunum entsatkau wainkamu </div> <div class='p'> <span class="verse" id="V11">11&#160;</span>Nuniai nayaim ujanmatai caballo pujun wainkabiajai, nui entsatka duka “Betek Umin” nuigtush “Dekaskea nu” daagtinuyi, nuigtushkam suwimkanash dekas dutiknuyi, aantsag maaniakush dekaskenum maaninuyi.   <span class="verse" id="V12">12&#160;</span>Nuna jii aidauk, jii kegak wajukeama imanibi, buukenish kuashat atsejutaiji ajibi; nuigtush daaji agatjamush ajibi, tujash nunak imá nigki dekabi.   <span class="verse" id="V13">13&#160;</span>Jaanch numpai numpeagbaun nugkuajuyi, duka: “Apajuí Chichame” daagtinuyi.   <span class="verse" id="V14">14&#160;</span>Nayaimpinmaya suntag aidauk lino dekas shiig pegkeg puju tsuwatchau aidaun nugkuinaju, caballo puju aidaunum entsatkau saetus miniagmayi.   <span class="verse" id="V15">15&#160;</span>Niina weninia makichik espada tsakatskatu empek jiinmayi, nuadui ashí nugkanmaya aidaunak kajegká, niina senchijijai inamjatnuyi; Apajuí ashí senchigtina nu kajeká aents aidaun suwimak ishamainun susatta nunash, nigki uva yumiji vino jiiktasa neje najatia dutika dajagtinuyi.   <span class="verse" id="V16">16&#160;</span>Ni nugkuagbaujinish, niina bakuinish: “REY ASHÍ REY AINA NUNA NAGKAESAU NUIGTUSHKAM APU ASHÍ APU AIDAUNASH NAGKAESAU”, tabau agatkamuyi.   </div><div class='s'>Bestia achikbau </div> <div class='p'> <span class="verse" id="V17">17&#160;</span>Nuigtú wainkabiajai makichik ángel etsanum wajas, ashí chigki agkajunum nanaak yujau aidaun senchi untsuak: “Minitajum, nunikjum jui ijunjajum, Apajuí yutain kuashat umiká ju yuatajum,   <span class="verse" id="V18">18&#160;</span>rey aina nuna neje, capitán aidaun neje, senchi aidaun neje, caballo aidaun neje, nui entsamin aina nuna neje, ashí neje aidau, agkan aidau nuigtú inatai aidau, eme anenchatai, eme anentai aina juna neje aidau”, timayi.   </div><div class='p'> <span class="verse" id="V19">19&#160;</span>Nuniaig niimkaman wainkabiajai bestia, nugkanmaya rey aidau nuigtú nuna suntaji aidaujai, caballonum entsatka nujai nuigtú suntaji aidaujai maaniatatus tuwak ijuntatman.   <span class="verse" id="V20">20&#160;</span>Nunittaman bestianak achikmayi wait profetaya nujai niina eemtin wainchatain iwainak, bestia marcajin jukiu aidaun tsanujua nuna, nuigtush niime dakumkamujinash emematiu aidaun, nu jimaja nunak jii azufrejai pachimjamu kee abaunum iwakunak ajuabi.   <span class="verse" id="V21">21&#160;</span>Tikich aina nunak, caballo pujunum entsatka nuna weninia espada jiina nujai ijinabi, dutikamtai ashí nanamtin aidau nunú neje aina nuna yuawag ejemakagmayi.   </div><ul class='tnav'>
<li><a href='index.htm'>Iwainakbau</a></li>
<li><a href='REV18.htm'>&lt;</a></li>
<li><a href='REV.htm'>19</a></li>
<li><a href='REV20.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
