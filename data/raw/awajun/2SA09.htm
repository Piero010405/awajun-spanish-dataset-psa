<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 2 Samuel 9</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/2SA09.htm" />
</head>
<body>
<ul class='tnav'>
<li><a href='index.htm'>2 Samuel</a></li>
<li><a href='2SA07.htm'>&lt;</a></li>
<li><a href='2SA.htm'>9</a></li>
<li><a href='2SA11.htm'>&gt;</a></li>
</ul>
<div class="main">
 
<div class='ms'>David wegantu aidau Israel aents aidaun apuji namkagbau  </div><div class='chapterlabel' id="V0"> 9</div><div class='mr'>(9—20)  </div><div class='s'>David Mefi-boshetan wait anentug kuitamkamu </div> <div class='p'> <span class="verse" id="V1">1&#160;</span>Makichik tsawantai David iniimak: “¿Wi Jonatágjai chichama umikuitag, nuna umiakun kuitamainush Saúla uchiji wegantush makichkikesh iwaku pujaush atsawash?” tau.   <span class="verse" id="V2">2&#160;</span>Tutai nuwiya makichik aents chichajak: “Saúl wegantu makichik inak Sibá daagtin pujawai”, tau. Tutai David niina chichajak: “Untsukta taati”, tiuwai. Tusa tima untsukam Sibá taamtai apu David iniak:  </div><div class='p'>“¿Amekaitam Sibá?” tama nii ayaak:  </div><div class='p'>“Ehe, witjai, ame tabaun umiktasan taajai apuh”, tau.   </div><div class='p'> <span class="verse" id="V3">3&#160;</span>Tutai apu David ayaak:  </div><div class='p'>“Wi Apajuí daajin wait anenmainush Saúla uchiji wegantunmayash ¿makichkiuchikesh iwakush pujatsuak?” tau.  </div><div class='p'>Tutai Sibá ayaak:  </div><div class='p'>“Jonatágka uchiji makichik, naween mai beseju wekaechau pujawai”, tau.   </div><div class='p'> <span class="verse" id="V4">4&#160;</span>Tutai nii ayaak:  </div><div class='p'>“¿Tuwi dusha pujawa?” tau. Tama:  </div><div class='p'>“Duka yaakat Lodebar<a href="#FN1" class="notemark">*<span class="popup">“Lodebar”: Juju yaaktak namak Jordágnum etsa akaetaiya nuni Manasésa nugken aajakui.</span></a> Amielan uchiji Maquira jeen pujawai”, tiuwai.   </div><div class='p'> <span class="verse" id="V5">5&#160;</span>Timatai apu David nunú weji utitajum tusa inamjauwai.   </div><div class='p'> <span class="verse" id="V6">6&#160;</span>Tusa tima wejiag itawajui. Dutikam Mefi-boshet Davita emtin niina eme anentus tsuntsuma pujusui. Nunikmatai David senchi untsuak:  </div><div class='p'>“¡Mefi-boshet!” tiuwai. Tusa tama nii ayaak:  </div><div class='p'>“Ame tabaun umiktasan juwi pujajai”, tiuwai.   </div><div class='p'> <span class="verse" id="V7">7&#160;</span>Timatai David chichajak:  </div><div class='p'>“Ishamkagtukaipa, wi amina apajai shiig wainijaku asan aminak shiig kuitamkattagme. Tuja amina apachjum Saúl aajakua nuna nugke aina nunak awagtugmaktinme titatjai. Tuja amek wijai ekemsam mesanum yujumak tuké yutinaitme”, tiuwai.   </div><div class='p'> <span class="verse" id="V8">8&#160;</span>Tusa tama Mefi-boshet tsuntsuma pujus chichaak:  </div><div class='p'>“Wika amina inakem shiig wainkauchitjai, nunin aish ¿wagka minash waitash anenjame? Wika yawá jakaujai betekaitjai”, tiuwai.   </div><div class='p'> <span class="verse" id="V9">9&#160;</span>Tusa tutaishkam Sibá yaunchuk Saúlan inake aajakua nuna apu untsuka chichajak:  </div><div class='p'>“Amina apujum Saúla wajiji aidaunak, niina uchijinu aidaujai ashí niina tijajin susajai.   <span class="verse" id="V10">10&#160;</span>Dutikamu asamtai, ame, amina uchijum aidau, tsakatkem aidau aatus nunú nugkanum niinu atin takagsattagme, dutikakum ajak juukam ijumtatme. Dutikawamin nuna amina apujum Saúl aajakua nuna patayi aidau yuwawagtatui. Untsu Mefi-boshet Saúla tijajiya duka wijai mesanum tuke yutatui”, tiuwai.  </div><div class='p'>Tusa timatai Sibá quince uchigtin, nuigtu veinte inake ajujakua nunú,   <span class="verse" id="V11">11&#160;</span>apu Davitan chichajak:  </div><div class='p'>“Apuh, ame tame nunak imatiksanuk umiktajai”, tiuwai.  </div><div class='p'>Tuja Mefi-boshetak apu uchijiskait tumain sillanum ekemas mesanum yuujakui.   </div><div class='p'> <span class="verse" id="V12">12&#160;</span>Duwi nagkamas Sibá jeen batsataidauk Mefi-boshetan ashí takajujaku ainawai. Mefi-boshetan uchijig Micaías daagtin makichik aajakui.   <span class="verse" id="V13">13&#160;</span>Mefi-boshetak naween mai beseju wekaechau asa Jerusalén pujujakui, wagki apu Davidjai ekemas tuké yujumkan yuu asa.   </div><ul class='tnav'>
<li><a href='index.htm'>2 Samuel</a></li>
<li><a href='2SA07.htm'>&lt;</a></li>
<li><a href='2SA.htm'>9</a></li>
<li><a href='2SA11.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V4">9:4</a>
<span class="ft">“Lodebar”: Juju yaaktak namak Jordágnum etsa akaetaiya nuni Manasésa nugken aajakui.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
