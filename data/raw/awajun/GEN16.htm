<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Génesis 16</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/GEN16.htm" />
</head>
<body>
<ul class='tnav'>
<li><a href='index.htm'>Génesis</a></li>
<li><a href='GEN15.htm'>&lt;</a></li>
<li><a href='GEN.htm'>16</a></li>
<li><a href='GEN17.htm'>&gt;</a></li>
</ul>
<div class="main">
 
<div class='chapterlabel' id="V0"> 16</div><div class='s'>Agar niina uchiji Ismaeljai </div> <div class='p'> <span class="verse" id="V1">1&#160;</span>Sarai kaga asa niina aishi Abragkan uchijin ejapjumainchau aajakui, untsu niina jeen inake Egipto nugkanmaya nuwa Agar daagtin pujujakui.   <span class="verse" id="V2">2&#160;</span>Nunik pujai Sarai Abraman chichajak:  </div><div class='p'>“Nijah, amek Apajuí mina uchigmachu ati tusa tujutiuwa duka shiig dekame. Nuadui wait aneasam mina inakeg Agar puja au jukita. Nunikamin nuwi uchi akiinamtai, wi nuna jukin uchijimachainjash”, tiuwai. Tusa tama Abram niina nuwe tabaun antujus, ayu, tiuwai.   </div><div class='p'> <span class="verse" id="V3">3&#160;</span>Nunik pujus Sarai Agaran juki Abragkai sujukui. Nunak Canaán nugkanum jegawag diez mijan pujusua duwi dutikauwai.   <span class="verse" id="V4">4&#160;</span>Abram Agaran juki pujus ejapmitkakui, dutikam pujus, Sarai ejapjuchu asamtai, dushikiak chichaman umigchau.   <span class="verse" id="V5">5&#160;</span>Nunitai, Sarai Abragkan chichajak:  </div><div class='p'>“¡Mina inakeg Agar dushiktak chichaman umigtatsu duka utugchatak aminui! Wi amina nuwem ati tusan amasbaijame, dutikamaitak, yamai amina uchigmin ejapjuk mina nagkaetasu ememawai. Tujash ima Apajuíya duke tujamti, yakita juna utugchatan apujush wiyashitag, atsa ameashitam”, tiuwai.   </div><div class='p'> <span class="verse" id="V6">6&#160;</span>Tusa tama Abram ayaak:  </div><div class='p'>“Yamai nagkamsanuk amina inakminak amina idaitajame, ame itugkatag tame, dutikata”, tiuwai.  </div><div class='p'>Tusa tima Sarai Agaran shiig senchi inak waitkau, imatika waitkam Agar tupikakiuwai.   <span class="verse" id="V7">7&#160;</span>Nunik tupikaki Shur nugkanum wetainum uwegshunum jintá yumi pukuni jiinbaunum ayaumas pujuttaman, Apajuí ángela nunin wajas wantintukui.   <span class="verse" id="V8">8&#160;</span>Dutika iniak:  </div><div class='p'>“Agar Sarain inakegah, ¿amesh tuwiyamea miname? ¿Tuu weakmea aniame?” tau. Tama nii ayaak:  </div><div class='p'>“Sarain wi takagnaitag nunú dakitjugmatai tupikajai”, tiuwai.   <span class="verse" id="V9">9&#160;</span>Tusa tutai, Apajuí ángel tumain chichajak:  </div><div class='p'>“Wakitkita amina takagtaigmin, nunika jegaam Saraiyai sumimkata”, tiuwai.   </div><div class='p'> <span class="verse" id="V10">10&#160;</span>Nuna tusa nuigtushkam chichajak:  </div><div class='q'>“Amina uchijum wegantunash shiig kuashat  </div><div class='q'>ikauntuktinaitjame, dutika ai makichkish dekapamainchau atinai.   </div><div class='q'> <span class="verse" id="V11">11&#160;</span>Nijah, juju uchi ejapjukum nunú uchigmakam,  </div><div class='q'>adaikattame Ismael,<a href="#FN1" class="notemark">*<span class="popup">“Ismael” tawa nunak “Apajuí antugtamkae” taku tawai.</span></a> wagki ame  </div><div class='q'>wekaesa waitiakum wake besemag anentaima  </div><div class='q'>wekaegam nuna wi antugkajam duwi.   </div><div class='q'> <span class="verse" id="V12">12&#160;</span>Tuja niig kakajus yunumtukchamin,  </div><div class='q'>caballo unuinakchamua iman atinai,  </div><div class='q'>iman asa ashí aentsjai maanitnai, nunitai  </div><div class='q'>niina shiwaaji aidauk ima niijaig maaniagtinai.  </div><div class='q'>Niina yachi aidaujaishkam shiwag atinai,  </div><div class='q'>nuniau asa ima niina nugkenig pujustinai”, tiuwai.   </div><div class='p'> <span class="verse" id="V13">13&#160;</span>Tusa tima, Apajuíjai chichasu asa, dekas amek “Apajuí wainbauwaitme” tusa puyatuk nigki anentaimas: “¡Apajuínap wainkaja, imanun wainkanush jakachjapi, iwaakjapi!” tiuwai.   <span class="verse" id="V14">14&#160;</span>Nuadui nuwi yumi piyag aajakua nuna “Iwaku pujuuwa nunú mina waita nunuwai” tuu adaikauwai. Nunú yumi piyajua duka yaakat Cades Béredjai niniaku awa nuna ejapeen awai.   </div><div class='p'> <span class="verse" id="V15">15&#160;</span>Agar tsawanji jegajim uchi aishmagkun Abragka uchijin uchigmakui, nunikmatai Abram uchi daajin Ismael adaikauwai.   <span class="verse" id="V16">16&#160;</span>Agar niina uchiji Ismaelan uchigmakua nunak Abragnak ochenta y siete mijan ajujakui.   </div><ul class='tnav'>
<li><a href='index.htm'>Génesis</a></li>
<li><a href='GEN15.htm'>&lt;</a></li>
<li><a href='GEN.htm'>16</a></li>
<li><a href='GEN17.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V11">16:11</a>
<span class="ft">“Ismael” tawa nunak “Apajuí antugtamkae” taku tawai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
