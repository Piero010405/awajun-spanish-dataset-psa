<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Génesis 48</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/GEN48.htm" />
</head>
<body>
<ul class='tnav'>
<li><a href='index.htm'>Génesis</a></li>
<li><a href='GEN47.htm'>&lt;</a></li>
<li><a href='GEN.htm'>48</a></li>
<li><a href='GEN49.htm'>&gt;</a></li>
</ul>
<div class="main">
 
<div class='chapterlabel' id="V0"> 48</div><div class='s'>Jacob Efraígkan Manasésjai pegkegnum yumigjamu </div> <div class='p'> <span class="verse" id="V1">1&#160;</span>Nuna ti ukuki dukap tsawan pujatsaig, Josén tajuawag amina apak jamae tusag ujakajui. Tusa ujakam José weak niina uchiji Manasésan Efraígjai juki weuwai.   <span class="verse" id="V2">2&#160;</span>Nunik jegamtai uchijum José amina waipaktatus tae tusa Jacopan ujakajui, tusa ujakam niina pegakjin tepau katsuntus nantaki ekemsauwai.   <span class="verse" id="V3">3&#160;</span>Nunik ekemas Josén chichajak:  </div><div class='p'>“Apajuí ashí senchigtina nunú Canaán nugkanum yaakat Luz tutai awa nuwi mina wantintujuk, pegkegnum yumigtak,   <span class="verse" id="V4">4&#160;</span>aatus tujutiabi: ‘Antukta nijah, wi aminak kuashat uchin uyujtuktatjame, dutika ai ame wegantu aidauk kuashat kawegkag nugka muunnum yaaktamak batsamsagtinai. Tuja nuigtushkam ame wegantu aidaun juju nugkanak susatnaitjai. Nuadui ajumaish tuke ditanu atinai’.   </div><div class='p'> <span class="verse" id="V5">5&#160;</span>“Tuja, wi eke Egipto nugkanum taatsaig, amina uchijum Efraín Manasésjai akiinau aina duka mina uchig agtatui. Ditak mina shiig uchig Rubén Simeógjai aina nujai betek agtatui.   <span class="verse" id="V6">6&#160;</span>Untsu nuwi nagkama wi juwi taa pujai akiinau aina nunú amina uchigmik agtatui, tuja dushakam Efraígkan Manasésjai yachi asag, ditashkam wajiinak nugkajai betek jukiagtin ainawai.   </div><div class='p'> <span class="verse" id="V7">7&#160;</span>“Wi Padán-aram pujaun wakitkin wegai canaágnum yaakat Efratanum jegattak amina duku Raquelak jakauwai, nunikmatai nunú jintanmak yamai Belén tutaya nuwi ukusan ukukiuwaitjai”, tiuwai.   </div><div class='p'> <span class="verse" id="V8">8&#160;</span>Tusa Israel José uchiji aidaun wainak iniak:  </div><div class='p'>“¿Jusha ya ainawa?” tau. Tusa iniam,   </div><div class='p'> <span class="verse" id="V9">9&#160;</span>José ayaak:  </div><div class='p'>“Junak wi Egipto nugkanum pujai Apajuí uchin sujusua nunú ainawai” tau. Tusa tutai niina apaji chichajak:  </div><div class='p'>“Wait aneasam juwi minai itanta, dutikawamin wi pegkegnum yumigsatjai”, tiuwai.   </div><div class='p'> <span class="verse" id="V10">10&#160;</span>Tuja Israelak múuntuch wajasu asa shiig wainmachu asamtai, José niina uchiji aidaun juki apajin ejentuntui, dutikam pagkuk kugkuasui.   <span class="verse" id="V11">11&#160;</span>Nuna dutika Israel Josén chichajak:  </div><div class='p'>“Wika aminak jutikanus wainkatja tusankesh anentaimjachuitjai. Tujash Apajuí juni tiu asamtai wainkajame, dutikan amina uchijum aidaunashkam wainkajai”, tiuwai.   </div><div class='p'> <span class="verse" id="V12">12&#160;</span>Tusa timatai José niina uchiji aidaun juki emenaas awajak, niina apajin eme anentus tikishmatug tsuntsuma nijayin nugka antig pujusui.   </div><div class='p'> <span class="verse" id="V13">13&#160;</span>Nunik nagkanak, mai uchijin achikui. Efraígkan untsugnum achiak, Manasésan menanum achikui, dutika niina apajin ejentuntui. Dutikamu asa Efraín Jacopa menajin juwatai untsu Manasés untsugnum juwakui.   <span class="verse" id="V14">14&#160;</span>Tujash Israelak niina uweje untsuja duwi Efraígka buuken achikui. Untsu menajiya duwi Manasésa buuken achikui. Nunak nigka iwai aig, makichik anentaimtugbau au asamtai dutikauwai.   <span class="verse" id="V15">15&#160;</span>Nuna dutika Josén pegkegnum yumigkiak aatus tiuwai:  </div><div class='q'>“Mina apachug Abraham,  </div><div class='q'>Isaac Apajuín umijujaku aina nunú  </div><div class='q'>wi yama nagkamchakun akiinawaitag duwi nagkamas  </div><div class='q'>yamaikish tuke kuitamja nunú,   </div><div class='q'> <span class="verse" id="V16">16&#160;</span>tuja Apajuí ángel tumain nayaimpinmaya  </div><div class='q'>pegkegchau aidaunmash ashí agkanmitkajuauwa  </div><div class='q'>dushakam, ¡juju uchi aidaunak pegkegnum yumigsati!  </div><div class='q'>¡Nuadui mina daajush, mina apachug  </div><div class='q'>aidau, Abraham, Isaakan daajish,  </div><div class='q'>ditá daajin atakea duwish tuke pachitai atinme!  </div><div class='q'>¡Ditak kuashat uchigtin atinme,  </div><div class='q'>nuninak shiig kuashat yujaktinme!”   </div><div class='p'> <span class="verse" id="V17">17&#160;</span>Tusa tutai José diikma Efraín ekeuwa nuna buuken untsujin achiaun wainak makchau diisui, nuniak apaji uweje untsuja nuna achijuk juki uchiji emkau Manasésa buuken achimtikatag tiuwai,   <span class="verse" id="V18">18&#160;</span>Dutikak:  </div><div class='p'>“¡Atsa apawah aikawaipa! ¡Juwai emkauwa duka, juna buuken uwejum untsugmea nuadui achikta!” tiuwai.   </div><div class='p'> <span class="verse" id="V19">19&#160;</span>Tusa tamashkam apajig uchijinak antugtsuk chichajak:  </div><div class='p'>“¡Ehe, uchuchih nunak dekajai! ¡Niishkam kuashat yujaka nugka muunnum yaaktamak batsamsatnai! ¡Tujash, niina yachi ekeuwa nunú ima senchigtin atinai! ¡Nuadui nii wegantu aidauk shiig kuashat agtinai!” tiuwai.   </div><div class='p'> <span class="verse" id="V20">20&#160;</span>Nuna tusa nunú tsawantaik Jacob ditan pegkegnum yumigkiak aatus tiuwai:  </div><div class='p'>“Tikich aidaush pegkeg yumigkia nuna jukitag tusag atumin pachipasag:  </div><div class='q'>“¡Apajuí Efraígkan Manasésjai  </div><div class='q'>yaigkua dutika iinash yaimpakti  </div><div class='q'>tiagtinai!” tau.  </div><div class='p'>Nuna aatus tusa Israel Manasésan buuken niina uweje untsuja duwi achimainun idayak Efraígka buuken achikui.   </div><div class='p'> <span class="verse" id="V21">21&#160;</span>Nuna dutika Israel Josén chichajak:  </div><div class='p'>“¡Antukta nijah, wika jakattajai; tujash Apajuí atumjaig pujuttawai! Nuniau asa atumi apachjumi nugkeenig awagtamkiagtinai.   <span class="verse" id="V22">22&#160;</span>Tuja aminak yatsum aina nuna nagkaesau pegkeg yumigkin amaajai: Wi amorreo aents aidau depetka jujukbau, nugka Siquem tutaya nuna amaajai, nunú jukitin ata”, tiuwai.   </div><ul class='tnav'>
<li><a href='index.htm'>Génesis</a></li>
<li><a href='GEN47.htm'>&lt;</a></li>
<li><a href='GEN.htm'>48</a></li>
<li><a href='GEN49.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
