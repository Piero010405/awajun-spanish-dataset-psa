<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Takasbau 5</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ACT05.htm" />
</head>
<body>
<ul class='tnav'>
<li><a href='index.htm'>Takasbau</a></li>
<li><a href='ACT04.htm'>&lt;</a></li>
<li><a href='ACT.htm'>5</a></li>
<li><a href='ACT06.htm'>&gt;</a></li>
</ul>
<div class="main">
 
<div class='chapterlabel' id="V0"> 5</div><div class='s'>Ananías Safirajai </div> <div class='p'> <span class="verse" id="V1">1&#160;</span>Tujash makichik aents Ananías daagtin niina nuwe Safirajai nugkeen sujuku;   <span class="verse" id="V2">2&#160;</span>dutika nuwejai chichasag, kuichkin akanak ukuinak, tikich akankamun jukiag apóstol aidau wajuk dutikmainaita nunak dutikatnume tusag itajuauwai.   <span class="verse" id="V3">3&#160;</span>Dutikamtai Pedro chichajak:  </div><div class='p'>—Ananiasah, ¿wagka anentaimin Iwanch, Wakaní Pegkejin tsanugtí tujamkuish antugkaume, nugkem sujukam kuichik jukim aminu akankam ukukiuwaitkumesh?   <span class="verse" id="V4">4&#160;</span>¿Eke sujatsminkek nugkak aminuchuka? nuigtú sujukum duish ¿Kuichkik aminuchukait? ¿Wagka jusha juniame? Aents aidaukesh tsanugchaume, Apajuí tsanujume, tau.   </div><div class='p'> <span class="verse" id="V5">5&#160;</span>Nu tabaun antamuik Ananiasak jaka iyaantu. Nu nunikbaun ashí aents aidau dekawag senchi ishamkajui.   <span class="verse" id="V6">6&#160;</span>Nunikmatai datsauch aidau tajuntag pempeag jukiaju ukusagtatus.   </div><div class='p'> <span class="verse" id="V7">7&#160;</span>Nunik tres hora tumain nagkaemai Ananiasa nuweshkam wayauwai, nigka nu nunikbaunak dekatsuk.   <span class="verse" id="V8">8&#160;</span>Nunikmatai Pedro iniak:  </div><div class='p'>—¿Nugkem sujakjumesh ju kuichkia jukek jukimujum? tau.  </div><div class='p'>Tama nuwa ayaak:  </div><div class='p'>—Ehé, anú kuichkia anke jukimji, tau.   </div><div class='p'> <span class="verse" id="V9">9&#160;</span>Tutai Pedro ayaak:  </div><div class='p'>—¿Wagka atumesh mai betekash Apu Apajuí Wakanish tsanugta tajume? Anú waitinum tantattak mininawai amina aishumin ukustatus weagma nunú, aanke aminash jujamkiag ukugmasagtatui.   </div><div class='p'> <span class="verse" id="V10">10&#160;</span>Tamawaik Safirashkam Pedro wajamunum ayaumas jaka iyaantu. Nuniktatman datsauch aidaushkam waikmag jaka tepaun wainkaju, nunikag jukiaju, dutikawag aishi ukusmaunmag ayaunas ukusaju.   <span class="verse" id="V11">11&#160;</span>Nunikmatai, ashí iglesia aidauk nuigtú ashí nuna dekawaju aidaushkam senchi ishamkajui.   </div><div class='s'>Aents dutikmainchau kuashat dutikaku iwainakbau </div> <div class='p'> <span class="verse" id="V12">12&#160;</span>Apóstol aina nui Apajuí, aents dutikmainchau aidaun kuashat aents aidaunum iwainaidau; nuniagtai ashí Jesusa nemajin aidaushkam makichkinmag anentaimas ijunaidau Salomón waiti aagjamu tutaiya nui.   <span class="verse" id="V13">13&#160;</span>Makichkish tikich aidauk ditajaig ijunmainchau dekapedau; tujash nuninayatak aents aidauk kuashat eme anentuidau.   <span class="verse" id="V14">14&#160;</span>Nuniamunum Apu Jesusan dekaskeapi tuidaush aishmag aidau nuigtú nuwa aidaushkam aan kuashat kawedau.   <span class="verse" id="V15">15&#160;</span>Tuja jau aidaunashkam ainká tepetaijin jukiag nuigtú camilla aidaunum pataidiag jiikiag jintanum batsaidau, Pedro nagkaematai makichkinakesh niina wakaní wakanman wajantati, tusag.   <span class="verse" id="V16">16&#160;</span>Nuigtush yaakat tikijunmaya aidaush Jerusalén kaunaidau, nuninak jau aidaun nuigtú wakan pegkegchau waitkam batsatunash ikaunmaidau; dutikiagtai ashí etsaegkaju.   </div><div class='s'>Pedro Juagjai waitkasagbau </div> <div class='p'> <span class="verse" id="V17">17&#160;</span>Nuniagtai sumo sacerdote nuigtú ditajai ijunag takau aidau, saduceo aidaushkam senchi kajegkaju;   <span class="verse" id="V18">18&#160;</span>dutikawag apóstol aidaun achikag cárcel yaaktanum au asamtai nui egkeawaju.   <span class="verse" id="V19">19&#160;</span>Tujash makichik ángel Apu Apajuinu carcela waitiji aina nuna ujati jiyak:   <span class="verse" id="V20">20&#160;</span>“Wetajum, nunikjum jega Apajuí ememattainum wayajum, ashí ju chicham pujutan sukagtina jujú aents aidau ujaktajum”, tiu.   <span class="verse" id="V21">21&#160;</span>Nu tabaun antukaja nunisag kashinia dui kashikmas, jega Apajuí ememattainum wayawag jintinkagtuidau.  </div><div class='p'>Nuninai sumo sacerdote nuigtú ditá aentsjijai batsatu kaunawag, ashí israelita apuji aidaun untsukag, sanedrinnum ijunjaju, nunikag apóstol aidau cárcel batsatun, utitajum tusag awemaju.   <span class="verse" id="V22">22&#160;</span>Tujash suntag aidau jegajuawag diikmag wainkachaju, nunikag waketjag ujainak:   </div><div class='p'> <span class="verse" id="V23">23&#160;</span>—Carcelak shiig epenjamuwe nuigtush suntag aidaush kuitamainak waitinum ijunmae; tujash ujai wayá diikmá wainkachmaji atsuagmae, tuidau.   </div><div class='p'> <span class="verse" id="V24">24&#160;</span>Tiagtai sumo sacerdote nuigtú jega Apajuí ememattain kuitamin aina nuna capitanji aidaushkam antukag anentai jegagchaju nunikag dusha wajukawagmaki tusag ditak iniinidau.   </div><div class='p'> <span class="verse" id="V25">25&#160;</span>Nuna tuinaig makichik tanta:  </div><div class='p'>—Atum cárcel egkeamujum duka, jega Apajuí ememattainum aents aidaun jintintak pujuagma jamah, tuidau.   </div><div class='p'> <span class="verse" id="V26">26&#160;</span>Tiagtai capitán niina suntaji aidaujai wejiag, apóstol aidaun jukiaju tutit awagmatsuk, wagki aents aidau kayai tukujinum tusa ishamaidau asag.   <span class="verse" id="V27">27&#160;</span>Dutika itawag apu aidau batsatbaunum sanedrín ejegawaju, dutikawagmatai sumo sacerdote chichajak:   </div><div class='p'> <span class="verse" id="V28">28&#160;</span>—¿Ii Jesusa daaji pachisjumek makichkish jintinkagtuawaigpa tichamkajim? Atum nu aaja ashí Jerusalegnumia jintinbau asag, jutii aidautin dita nunú aentsun mau ainawai tujamainawai, tuidau.   </div><div class='p'> <span class="verse" id="V29">29&#160;</span>Tuinam Pedro nuigtú tikich apóstol aidaujai chichainak:  </div><div class='p'>—Jutiik aents aina nu umigtsuk Apajuí umigmainaitji.   <span class="verse" id="V30">30&#160;</span>Iina muunji aajakajua nuna Apajuiji Jesusnak inankiuwai, atum numinum nenaajum mau ainajum nuna.   <span class="verse" id="V31">31&#160;</span>Dutika Apajuí niinak ashí nagkaekagtasu Apu nuigtush uwemtikagtin awajus untsujiin ekentsauwai, Israel aidau tudaujin idaiyagtai tsagkujati, tusa.   <span class="verse" id="V32">32&#160;</span>Jutiik dekas wainkau asaja etsegji, tuja Wakaní Pegkejiya dushakam dutiksag etsegtawai. Wagki Apajuik niina umijuina nuna Wakaní Pegkejiya nunak suwawai, tuidau.   </div><div class='p'> <span class="verse" id="V33">33&#160;</span>Nuna antukag kajekaju nunikag maatag, tuidau.   <span class="verse" id="V34">34&#160;</span>Nuniagtai nunú apu aina nuiya makichik fariseo Gamaliel daagtin, maestro chicham umiktinun jintinkagtin ashí aents aidaun ajantusa diitaiya nu wajakí, apóstol aidaun machik agaa jiiktajum tiuwai.   <span class="verse" id="V35">35&#160;</span>Dutika chichaak:  </div><div class='p'>—Israel aidauwah, kuitamamkatajum jujú aents aidau utugkatag tajume nunú.   <span class="verse" id="V36">36&#160;</span>Wagki yaunchuk, Teudas witjai apunuk tumamtai cuatrocientos aents saetukajui, nunidau nuna maawagmatai ashí nuna saetin aidauk pampagkajui nunikmatai nui nagkankauwai.   <span class="verse" id="V37">37&#160;</span>Nu nuniku ainai, Judas galileanmayashkam tsawan aentsú daaji agatbau ai kuashat aentsjintin wajasui, tujash nuna maawagmatai niina saetin aidauk pampagkajui.   <span class="verse" id="V38">38&#160;</span>Nunin asamtai tajime: Jujú aents aina juka waitkatsuk agkan idaisatajum; juna jutikaina ju ditak juní yujainakug megkaekagtatui;   <span class="verse" id="V39">39&#160;</span>tujash Apajuinuitkuig atumek depetkashtatjume, kuitamamkatajum Apajuijai maaniakjum aniatsjupash, tiuwai. Nu tamawa nuna pegkeg diisajui.   </div><div class='p'> <span class="verse" id="V40">40&#160;</span>Nuna tusag apóstol aidaun untsukajui dutikawag asutiawag Jesusa daaji pachismek chichakaigpa tusag akupkajui.   <span class="verse" id="V41">41&#160;</span>Dutikawajam apóstol aidaushkam apu ukukiag weenak, shiig aneasag dakunkut weedau, Apajuí Jesusai waitsatnume tima waituidau asag.   <span class="verse" id="V42">42&#160;</span>Nunidau asag kashí kashinig jega Apajuí ememattainum nuigtú makí makichik jeganmash yamajam chichaman etsejuidau Jesusak Cristui tusag.   </div><ul class='tnav'>
<li><a href='index.htm'>Takasbau</a></li>
<li><a href='ACT04.htm'>&lt;</a></li>
<li><a href='ACT.htm'>5</a></li>
<li><a href='ACT06.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
