<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Lucas 22</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/LUK22.htm" />
</head>
<body>
<ul class='tnav'>
<li><a href='index.htm'>Lucas</a></li>
<li><a href='LUK21.htm'>&lt;</a></li>
<li><a href='LUK.htm'>22</a></li>
<li><a href='LUK23.htm'>&gt;</a></li>
</ul>
<div class="main">
 
<div class='chapterlabel' id="V0"> 22</div><div class='s'>Jesús maami tusa chicham umigkamu </div> <div class='r'>(Mt. 26.1-5; Mr. 14.1-2; Jn. 11.45-57)  </div><div class='p'> <span class="verse" id="V1">1&#160;</span>Fiesta pag levaduragtuchu yutai Pascua tutai jegattak wajai,   <span class="verse" id="V2">2&#160;</span>sacerdote apuji aidau, maestro chicham umiktinun jintinkagtin aidaujai, aentsun ishamaidau asag, Jesús wajuk maawajik tusag chichaidau.   </div><div class='p'> <span class="verse" id="V3">3&#160;</span>Nuniamunum Jesusa jintintaiji doce aina nuiya Judas, Iscariote tuuta awagmatia nuna Iwanch egkemtuauwai,   <span class="verse" id="V4">4&#160;</span>dutikam wee sacerdote apuji aidaujai nuigtú jega Apajuí ememattain kuitamin aidaujai chichasajui, wajuk Jesusash achikaish sujumainaita nuna pachisag.   <span class="verse" id="V5">5&#160;</span>Tama ditak shiig aneasajui, nuninak kuichkin susatatus anagkuawajui.   <span class="verse" id="V6">6&#160;</span>Tama Judaschakam ayú tusa wajuk Jesusan aents atsamunum sujukajak tusa egau.   </div><div class='s'>Jesús inagnaku Pascuatin yuwamu </div> <div class='r'>(Mt. 26.17-29; Mr. 14.12-25; Jn. 13.21-30; 1 Co. 11.23-26)  </div><div class='p'> <span class="verse" id="V7">7&#160;</span>Pascuatin, pag levaduragtuchu yuwaku uwig aishmag tsakat maa yutai jegau asamtai;   <span class="verse" id="V8">8&#160;</span>Jesús, Pedron Juagjai awemak:  </div><div class='p'>—Wetajum, nunikjum Pascua yuwatin umiktajum, tiuwai.   </div><div class='p'> <span class="verse" id="V9">9&#160;</span>Tuinam dita aiinak:  </div><div class='p'>—¿Tuwí umiktí tusamea wakegame? tuidau.   </div><div class='p'> <span class="verse" id="V10">10&#160;</span>Tiagtai Jesús ayaak:  </div><div class='p'>—Yaakat wayamunum makichik aishmag yumí aimak waketu wainkattagme, nunú pataetukjum jeen wayatta imanui jegatajum,   <span class="verse" id="V11">11&#160;</span>nunikjum jeentin chichagkujum: “Maestro chichagtamak: ¿Tuwí awa tesamu wi mina jintintaig aidaujai Pascua yumainush? tujamae” titajum,   <span class="verse" id="V12">12&#160;</span>tajumin ni inaktugmastatui yakí tesamu agkan muuntan shiig umikbaun, nuanui umiktajum, tiuwai.   </div><div class='p'> <span class="verse" id="V13">13&#160;</span>Tusa tiajam wegag Jesús tibaunak imatiksag wainkaju. Nunikag nui Pascua yuwatnunak umikajui.   </div><div class='s'>Jesús inagnaku Pascua yuwamu </div> <div class='r'>(Mt. 26.20-25; Mr. 14.17-21)  </div><div class='p'> <span class="verse" id="V14">14&#160;</span>Hora jegamtai, Jesús apóstol aidaujai mesanum jegaantag pekaamsajui.   <span class="verse" id="V15">15&#160;</span>Nunik chichaak:  </div><div class='p'>—Senchi wakemajai, eke jatsuk ju Pascuan atumjai ijunjan yuwatasan.   <span class="verse" id="V16">16&#160;</span>Wagki junak ataktuk jutikanuk yuwashtinaitjai; atak Apajuí inabauji uminkatna dui yuwatin asan, tiuwai.   </div><div class='p'> <span class="verse" id="V17">17&#160;</span>Tusa vino copanum aun juki, Apajuin see tusa chichaak:  </div><div class='p'>—Ju uwagtajum ashí atum aidautijum,   <span class="verse" id="V18">18&#160;</span>dekas tajime, ataktuk jutikanuk uva yumijinak uwagchatnaitjai, Apajuí inamak taatna duwi uwagtin asan, tiuwai.   </div><div class='s'>Jesús, mina anentaimjuttsajum yuwakjumek juní dutikatajum tibau </div> <div class='r'>(Mt. 26.26-29; Mr. 14.22-25; 1 Co. 11.23-26)  </div><div class='p'> <span class="verse" id="V19">19&#160;</span>Tusa pagkan juki Apajuin see tii puuká, jintintaiji aidaun susa chichaak:  </div><div class='p'>—Jujú pagka juka mina iyashig atumiin mantamnatta nuna iwainawai, juka tuke jutiksagmeké atin atajum mina anentaimjuttsajum.   </div><div class='p'> <span class="verse" id="V20">20&#160;</span>Tusa ashí yuwawagmatai copa juki, chichaak:  </div><div class='p'>—Ju copa juka, mina numpajui yamajam chicham apaamu atumiin ukaejatta nuuwai.   <span class="verse" id="V21">21&#160;</span>Mina sujutkatta duka ju mesa juwig wijai eketui.   <span class="verse" id="V22">22&#160;</span>Dekaskenmag Aentsmaga akiinauwa duka, nuniktinai tusa agagbauwa nunisag wetatui, tujash nuna sujuktata nunak wait anentajai, tau.   </div><div class='p'> <span class="verse" id="V23">23&#160;</span>Tutai ditak pempeentunikiag iniinidau, yaki nunash dutikati tusag.   </div><div class='s'>Yaki dekas imá wagakush atinaita tiagbau </div> <div class='r'>(Mt. 19.28; 20.25-28; 23.11; Mr. 9.34-35; 10.42-45; Lc. 9.46; Jn. 13.12-15)  </div><div class='p'> <span class="verse" id="V24">24&#160;</span>Nuigtushkam jintintaiji aidau jutii ainag juwiyash yaki imá wagakush atinaita tusag pampandayidau.   <span class="verse" id="V25">25&#160;</span>Tudaiyagtai Jesús chichajak: “Rey nugkanum inamaina duka aentsnak ditanua nunin emak waitkainawai, tuja apu inamaina nunú, pegkegnum yaimin ainaji tumamin ainawai;   <span class="verse" id="V26">26&#160;</span>tujash atumek nuninuk amaitsugme. Duka nunitsuk atum ainajum anuiya eme anentai atag takug, datsauch eme anentsá diishtaya nunin anenmamainai. Inamna dushakam tikichin takagna nunin amainai.   <span class="verse" id="V27">27&#160;</span>Wagki ¿yaita eme anentsá diitaish, mesanum eketa dukaih atsa ajaama dukaih? ¿Mesanum eketa duchaukaih? Nunin aig witjai atumjaig ajamauwa nuninnuk.   </div><div class='p'> <span class="verse" id="V28">28&#160;</span>“Atum ainagme mina pegkegchaunum dekapjuinakuish wijaig ijutkau yujasujum duka.   <span class="verse" id="V29">29&#160;</span>Nuadui wi atumnak apu emajime, mina Apag mina apu etiuwa dutiksanuk,   <span class="verse" id="V30">30&#160;</span>mina inamtaijui mina mesajui yuwakjum uwagminjum tusan, nuniakjum ekeemtainum ekeemsajum Israelan uchijí doce aajakajua nunú wegantu inagtin ainagme”.   </div><div class='s'>Jesús Pedron ugtuktatme tusa ujakbau </div> <div class='r'>(Mt. 26.30-35; Mr. 14.26-31; Jn. 13.36-38)  </div><div class='p'> <span class="verse" id="V31">31&#160;</span>Junashkam Jesús tiuwai:  </div><div class='p'>—Simón, Simón Iwanch segamne, atumin trigo pegatia numamtuk awatamkagtatus;   <span class="verse" id="V32">32&#160;</span>tujash wi aminak segatmagme, dekaskeapi tabaugmia nunú mijakaim tusan. Ame minai ataktú anentaimjam, yatsum aidaush minaig ebetmamjatnume tusan yaigminum tau asan.   <span class="verse" id="V33">33&#160;</span>Tama ni ayaak:  </div><div class='p'>—Apuh, wika umintsan wekaejai cárcel jujamainakuish nuniachkush mantamainakuish amijai jakatasan, tau.   </div><div class='p'> <span class="verse" id="V34">34&#160;</span>Tutai Jesús ayaak:  </div><div class='p'>—Pedro, yamai kashia juik atash eke shinatsaig, Jesusnak waintsamjai tusam kampatumá ugtuktatme, tiuwai.   </div><div class='s'>Wají egkea jutai, kuichik egkea jutai, espadajai tibau </div> <div class='p'> <span class="verse" id="V35">35&#160;</span>Tusa idaiyak:  </div><div class='p'>—Atumin wi ishimkun, wají egkea jutaigmekesh, kuichik egketaigkesh, sapatkesh jukigpajum tiuwaitjim duish, ¿makichkish atsumamush ajutjamsauk aina?  </div><div class='p'>Tama dita aiinak:  </div><div class='p'>—Atsa, tiajui.   </div><div class='p'> <span class="verse" id="V36">36&#160;</span>Tiagtai Jesús ayaak:  </div><div class='p'>—Tujash yamaik wají egkea jutaigmesh, kuichik egketaigmeshkam jukitajum, espadajum atsugtamkuig, jaanchjum sujakum makichik sumaktajum.   <span class="verse" id="V37">37&#160;</span>Dekas tajime, agagbaunum tawa duka minai uminkattawai: “Aents pegkegchaujai betek diyam atinai”, tusa mina pachittsa agagbauwa duka uminui, tau.   </div><div class='p'> <span class="verse" id="V38">38&#160;</span>Tutai dita aiinak:  </div><div class='p'>—Apuh, jui jimag espada ajutjamui, tiajui.  </div><div class='p'>Tiagtai Jesuschakam:  </div><div class='p'>—Maake, tiuwai.   </div><div class='s'>Jesús Getsemaní pujusá Apajuí ausamu </div> <div class='r'>(Mt. 26.36-46; Mr. 14.32-42)  </div><div class='p'> <span class="verse" id="V39">39&#160;</span>Tusa Jesús yaaktanmaya jiinki Olivosan mujajin weuwai, nui tuke weu asa, nunitai jintintaiji aidaushkam ashinkajui.   <span class="verse" id="V40">40&#160;</span>Nui jegantá jintintaiji aidaun chichajak:  </div><div class='p'>—Jui pujusjum Apajuí ausatajum, pegkegchaunum iyawaijum, tau.   </div><div class='p'> <span class="verse" id="V41">41&#160;</span>Tusa ukuak nigka kaya nagkimam iyauwama imaan atushat kanaká, tikishmag pujus Apajuin aujak:   <span class="verse" id="V42">42&#160;</span>“Apawah, amesh wakegakmek, wi waitmainaitag nu agkanmitkajuata; tujash wi wakegamu achati, ame wakegamu atí”, tiuwai.   </div><div class='p'> <span class="verse" id="V43">43&#160;</span>Nuniai makichik ángel nayaimpinmaya wantintuku anentain ichichtugtatus.   <span class="verse" id="V44">44&#160;</span>Jesusak ni senchi waittsatnuji jegau asamtai anentaimak waitiau asa, nuní senchi Apajuin auju, imaniau asamtai segagbaujig numpa apu aidau nugká kitaama numamtuk wajaidau.   </div><div class='p'> <span class="verse" id="V45">45&#160;</span>Jesús Apajuí augbaun inagnak wajakí, jintintaiji batsakbaun jegantun diikmá, wake besemag dekapenak ane anentaimainakua kajig batsatun wainak:   </div><div class='p'> <span class="verse" id="V46">46&#160;</span>—¿Wagka kajiish batsatjume? Nantakjum Apajuí ausatajum pegkegchaunum iyawaijum, tiuwai.   </div><div class='s'>Jesús achiká jukimu </div> <div class='r'>(Mt. 26.47-56; Mr. 14.43-52; Jn. 18.2-11)  </div><div class='p'> <span class="verse" id="V47">47&#160;</span>Tusa Jesús eke chichaak wajai, kuashat aents kaunawaju, nuniamunum ni jintintaiji doce aina nuiya Judas daagtin eemak minau, nunú jegantau Jesusan kugkuastatus;   <span class="verse" id="V48">48&#160;</span>Nunitai Jesús chichajak:  </div><div class='p'>—Judasah, ¿Aentsmaga akiinauwa duka kugkuasmeap sujame? tiuwai.   </div><div class='p'> <span class="verse" id="V49">49&#160;</span>Jesusjai yujaidauk, nu nunidaun wainkag:  </div><div class='p'>—¿Apuh, espadajaig maaniattag? tuidau.   </div><div class='p'> <span class="verse" id="V50">50&#160;</span>Tuinai dita aina nuiya makichik sumo sacerdote apuji inaken espadayai kuwishí untsujin tsupigkauwai.   <span class="verse" id="V51">51&#160;</span>Dutiktai Jesús chichajak:  </div><div class='p'>—Maake, idaisatajum.  </div><div class='p'>Tusa kuwishí tsupigkamun juki ataktú anujtuk pegkeg awajtusui.   <span class="verse" id="V52">52&#160;</span>Dutika sacerdote apuji aidau, jega Apajuí ememattain kuitamin aidau apuji nuigtú judío apu aidaujai niina achiktatus kaunau aidaun Jesús chichajak:  </div><div class='p'>—¿Wagka kasa achiktasa utugmaina imanikjumesh, espada aidau, numi aidau tinamdaekagmesh tantaugme?   <span class="verse" id="V53">53&#160;</span>Wi kashí kashinig jega Apajuí ememattainum atumjai ijunnuweg duikish jutikagmek achigchau agmaugme. Tujash juka tsawantak atumdauwai, Iwanch inapainakui juniajum juka, tiuwai.   </div><div class='s'>Pedro Jesusnak wainchaujai tusa uukbau </div> <div class='r'>(Mt. 26.57-58; Mr. 14.53-54; Jn. 18.12-18, 25-27)  </div><div class='p'> <span class="verse" id="V54">54&#160;</span>Dutikawag Jesusa achiká jukiag sumo sacerdote jeen ejegawaju, dutikiagtai Pedroshkam ikaag patataetus wegau.   <span class="verse" id="V55">55&#160;</span>Nuwi, jegá agaajin jií ikapajag pekagbaunum, Pedroshkam ditajai anamak ekeemsau.   <span class="verse" id="V56">56&#160;</span>Nunittaman makichik nuwa inak, jiinum ekeemtatman wainak, dii wajatu, nunik:  </div><div class='p'>—Jusha Jesusjai wekaemajama, tau.   </div><div class='p'> <span class="verse" id="V57">57&#160;</span>Tama Pedro wainchauwa nunin chichaak:  </div><div class='p'>—Nuwah, wika wainchaujai, tau.   </div><div class='p'> <span class="verse" id="V58">58&#160;</span>Machik asag, tikitchakam Pedron wainak:  </div><div class='p'>—Amesh Jesusa jintintaijitamjama, tau.  </div><div class='p'>Tama Pedro ayaak:  </div><div class='p'>—Atsa, duchauwaitjai, tau.   </div><div class='p'> <span class="verse" id="V59">59&#160;</span>Tusa makichik hora tumain nagkaemai, tikitchakam iniak:  </div><div class='p'>—Dekaskenum jusha niijaimpap wekaenaita, wagki niishkam galileanmaya asa, tuidau.   </div><div class='p'> <span class="verse" id="V60">60&#160;</span>Tiagtai Pedro chichaak:  </div><div class='p'>Wika atum tajum nunak dekatsjai.  </div><div class='p'>Tusa chichaak wajai, atash shinukui.   <span class="verse" id="V61">61&#160;</span>Nuniai Jesús ayampá Pedron diisú, dutikam Pedroshkam adeaju Apu Jesús chichajak: “Atash eke shinatsaig kampatumá ugtuktinaitme”, tibauwa nuna.   <span class="verse" id="V62">62&#160;</span>Nunik Pedrok nuiya jiinki, senchi kajeká buutiuwai.   </div><div class='s'>Apu aidau Jesús maatajum tusa inamjamu </div> <div class='r'>(Mt. 26.59-68; Mr. 14.5-65; Jn. 18.19-24)  </div><div class='p'> <span class="verse" id="V63">63&#160;</span>Aents Jesusan kuitamak ijunaidauk niina dushikinak awatuidau.   <span class="verse" id="V64">64&#160;</span>Dutikainak jiin epetkag iniinak:  </div><div class='p'>—Dekakia ¿ya awatamne? tuidau.   </div><div class='p'> <span class="verse" id="V65">65&#160;</span>Tusag nuigtú kuashat pegkegchaun chichajuidau.   </div><div class='p'> <span class="verse" id="V66">66&#160;</span>Nunik tsawagmatai, judío apuji aidau, sacerdote apuji aidau, maestro chicham umiktinun jintinkagtin aidaujai ijunjag Jesusan jukiag Sanedrín<a href="#FN1" class="notemark">*<span class="popup">“Sanedrín” tawa duka diistá Mt. 5.22.</span></a> ejegawag, iniinak:   </div><div class='p'> <span class="verse" id="V67">67&#160;</span>—¿Amekaitam Cristo? tukagtita, tuidau.  </div><div class='p'>Tama Jesús ayaak:  </div><div class='p'>—Wi nunuwaitjai takuish, dekaskeapi tujutchattagme,   <span class="verse" id="V68">68&#160;</span>tuja wi inimkuish aigmaitsugme, nuigtush akupjumaitsugme.   <span class="verse" id="V69">69&#160;</span>Tujash yamaiya jui nagkamas Aentsmaga akiinauwa duka, Apajuí ashí senchigtina nuna untsujin ekeemsattawai, tiuwai.   </div><div class='p'> <span class="verse" id="V70">70&#160;</span>Tutai ashí pampanjag iniinak:  </div><div class='p'>—¿Untsu amekaitam Apajuí Uchijim? Tuidau.  </div><div class='p'>Tuinam Jesús ayaak:  </div><div class='p'>—Dekaske atum tajume, tiuwai.   </div><div class='p'> <span class="verse" id="V71">71&#160;</span>Nuna timatai:  </div><div class='p'>—¿Nuigtush ya etsegtukti tusaya atsumaji? ii dekas ni chichaamu antugkagjamah, tuidau.   </div><ul class='tnav'>
<li><a href='index.htm'>Lucas</a></li>
<li><a href='LUK21.htm'>&lt;</a></li>
<li><a href='LUK.htm'>22</a></li>
<li><a href='LUK23.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V66">22:66</a>
<span class="ft">“Sanedrín” tawa duka diistá Mt. 5.22.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
