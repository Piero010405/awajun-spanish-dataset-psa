<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 1 Timoteo 4</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/1TI04.htm" />
</head>
<body>
<ul class='tnav'>
<li><a href='index.htm'>1 Timoteo</a></li>
<li><a href='1TI03.htm'>&lt;</a></li>
<li><a href='1TI.htm'>4</a></li>
<li><a href='1TI05.htm'>&gt;</a></li>
</ul>
<div class="main">
 
<div class='chapterlabel' id="V0"> 4</div><div class='s'>Wainka jintinkagtamu </div> <div class='p'> <span class="verse" id="V1">1&#160;</span>Tujash Wakaní Pegkeji paan tawai, tsawan nagkanbau atina duik ujumak aents aidauk dekaskeapi tabaunak idaisagtinai, wakan tsanujatin aina nuna nuigtú Iwanchdau jintiamu aidaun antujuinak,   <span class="verse" id="V2">2&#160;</span>duka tsanumin, wait aidau, datsaamsash anentaimchau aina nu jintiamu atinai,   <span class="verse" id="V3">3&#160;</span>nuninak nuwentash nuwenawaigpa tiagtinai, nuigtush yutai aidaun Apajuí najankauwa nunash, Apajuí nemajin dekaskea nuna dekau aidauk see tusa yumaina nuna.   <span class="verse" id="V4">4&#160;</span>Wagki ashí Apajuí najankamua duka pegkejai, makichkish dakitmaitsui see tusa yuinakuik,   <span class="verse" id="V5">5&#160;</span>wagki Apajuí chichame nuigtú Apajuí aujbauwa nu pegkemtikawai.   </div><div class='s'>Jesucristo shiig takajin ata </div> <div class='p'> <span class="verse" id="V6">6&#160;</span>Ju yatsug aidau jintinkumek, Cristo Jesusa inake pegkeg atatme, chicham aina nuiya dekaskeapi tabaush shiig dekau nuigtú pegkeg jintiamu unuimajuitam nunismek atatme.   </div><div class='p'> <span class="verse" id="V7">7&#160;</span>Wainka augmattsamu aidau nuigtú jumamtin augmattsamu aina dusha dakitjata, nuniakum Apajuí puyatjusa umigtanum kakanmamjata,   <span class="verse" id="V8">8&#160;</span>wagki iyash pegkeg atí tusa takamtikamua duka machik yaijatui, untsu Apajuí puyatjusa umigku takaamua nuuwai ashí wajiinum yaijata duka, wagki anagkagtuamua duka yamai pujag juigkechui atak atina imanuiyai.   <span class="verse" id="V9">9&#160;</span>Juka chichamak shiig dekaske, nunin asamtai ashí dekaskeapi tumain ainawai.   <span class="verse" id="V10">10&#160;</span>Nuadui takainaji nuigtush wainak chichagtamainakuish kakanmamainaji, Apajuí iwaaku ashí aents dekaskeapi tuidaun uwemtikna nu dakaidau asaja.   </div><div class='p'> <span class="verse" id="V11">11&#160;</span>Jujú aidau umiktajum tita dutikakum jintintuata.   <span class="verse" id="V12">12&#160;</span>Datsauch asam makichkish imanchauch diyam aipa, nunitsuk Apajuí nemajin aidau iwaintukta ame chichaamujum, ame wajuk pujame nu, ame anejatbaujum, dekaskeapi tabaugmesh, nuigtush tudau antiakchau pujakum.   <span class="verse" id="V13">13&#160;</span>Wi eke taatsaig, uyumakta Apajuí chichame augbau, pegkegnum wakemitkagtuta nu nuigtú jintinkagtamu.   <span class="verse" id="V14">14&#160;</span>Ame don jukiuwaitam nu takamtiksata, juna takastatui tutai anciano aidau buukmin achigmakag Apajuin aujtugmasajua nunú.   </div><div class='p'> <span class="verse" id="V15">15&#160;</span>Jujú wají aina nu uyumakta, nunú aina duka dutiksamek takastá, ame pegkeg takaam duka ashí wainkamu atí.   <span class="verse" id="V16">16&#160;</span>Amek kuitamamkata nuigtú jintiamua dushakam, duka dutiksamek dutikata, nu aaja dutikakum ameshkam uwemjattame nuigtú amina antugtamaina dushakam.   </div><ul class='tnav'>
<li><a href='index.htm'>1 Timoteo</a></li>
<li><a href='1TI03.htm'>&lt;</a></li>
<li><a href='1TI.htm'>4</a></li>
<li><a href='1TI05.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
