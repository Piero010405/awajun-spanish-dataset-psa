<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Génesis 30</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/GEN30.htm" />
</head>
<body>
<ul class='tnav'>
<li><a href='index.htm'>Génesis</a></li>
<li><a href='GEN29.htm'>&lt;</a></li>
<li><a href='GEN.htm'>30</a></li>
<li><a href='GEN31.htm'>&gt;</a></li>
</ul>
<div class="main">
 
<div class='chapterlabel' id="V0"> 30</div><div class='p'> <span class="verse" id="V1">1&#160;</span>Raquel Jacopa uchijin uchigmatchau asa, niina kai Lea uchigmatu asamtai kajejujakui, nuadui niina aishin chichajak:  </div><div class='p'>“Minash uchi sujusta, sujachkuminig jakattajai”, tiuwai.   </div><div class='p'> <span class="verse" id="V2">2&#160;</span>Tusa tama Jacob Raquelan kajejuk chichajak:  </div><div class='p'>“¿Wikaitag Apajuín? Apajuí aminak uchinak amatsui”, tiuwai.   </div><div class='p'> <span class="verse" id="V3">3&#160;</span>Tusa tama nii ayaak:  </div><div class='p'>“Nijah, untsu mina inakeg Bilhá nuwatkata; dutikawamin nii uchigmakmatai, nuna wi uchigmakmawa dutikan uchijimatjai”, tiuwai.   </div><div class='p'> <span class="verse" id="V4">4&#160;</span>Tusa Raquel Jacopan niina inake Bilhájai nuweauwai, ikaa nuwe atinun. Dutikam Jacob Bilhán nuwatuk,   <span class="verse" id="V5">5&#160;</span>pujus ejapmitkakui, dutikam pujus Jacopa uchijin uchigmakui.   <span class="verse" id="V6">6&#160;</span>Nunikmatai Raquel chichaak: “Apajuín wi segamag nuna antugtuk pegkegchau takachbaun diigtus juna uchin midau atinun sujuse. Nuadui juju uchi daajig Dan atatui”, tiuwai.   </div><div class='p'> <span class="verse" id="V7">7&#160;</span>Tuja ataktushkam Bilhá ejapjuk jimaja juna Jacopan uchigmatkauwai.   <span class="verse" id="V8">8&#160;</span>Nunikmatai Raquel chichaak: “Mina kaijun depetkatag tusan maa maaniakuan yamaik depetkajai, nuadui juju uchik Neftalí atatui”, tiuwai.   </div><div class='p'> <span class="verse" id="V9">9&#160;</span>Tuja Leashkam uchin uchigbauwaitak, uchigmamainchau dekapeak, niina inake Zilpán Jacopan susauwai, niina ikaa nuwe atinun.   <span class="verse" id="V10">10&#160;</span>Dutikam pujus Zilpáshkam ejapjuk Jacopan uchigmatkauwai.   <span class="verse" id="V11">11&#160;</span>Nunikmatai Lea chichaak:  </div><div class='p'>“¡Yajau jukichjai! Nuadui juju uchi daajig Gad atatui”, tiuwai.   <span class="verse" id="V12">12&#160;</span>Nuigtushkam tikichin uchin Jacopan uchigmatkauwai.   <span class="verse" id="V13">13&#160;</span>Nunik uchigmakmatai Lea chichaak:  </div><div class='p'>“¡Chah, shiig aneajai! Yamaik tikich nuwa aidau chichagtuinakush, Leak shiig aneas pujawai tujutiagtinai. Nuadui juju uchi daajig Asher<a href="#FN1" class="notemark">*<span class="popup">“Asher” tawa nunak hebreo chichamnumak “dakunkut” taku tawai.</span></a> atatui”, tiuwai.   </div><div class='p'> <span class="verse" id="V14">14&#160;</span>Tsawan trigo juutai jegamunum, makichik tsawantai Rubén ikam weuwai, nunik nuwi wekagas yujág mandrágora tutain wainak juuka niina dukuji Lean itajuauwai. Nuna Raquel wainak Lean chichajak:  </div><div class='p'>“Minash wait aneasam uchijum mandrágoran juuka itagtama nunú ajampusta”, tiuwai.   <span class="verse" id="V15">15&#160;</span>Tusa tama Lea ayaak:  </div><div class='p'>“Ame mina aishjuk atanjukmayum duke nagkanmainchauk, ¡yamaish mina uchig yujág mandrágoran juuka itaa dusha atanjuktag tame!” tau. Tama Raquel ayaak:  </div><div class='p'>“Kame amina uchijum yujág mandrágoran juuka itaa anú minash sujusta, juju kashia duwi amesh Jacobjai kanagminum”, tiuwai.   </div><div class='p'> <span class="verse" id="V16">16&#160;</span>Tusa tima, nunú kashia duwi Jacob ikam weu wakitki minittaman, Lea jiintuki igkug chichajak:  </div><div class='p'>“Yamaik amek wijai kanagtatme, wagki mina uchig mandrágoran juuka itagtuamtai nujai sumakjame”, tiuwai.  </div><div class='p'>Tusa tima Jacob Leajai kanajui.   <span class="verse" id="V17">17&#160;</span>Nunik nii Apajuí segamunak betek antugkamu asa ejapjuk, cinco uchia nuna uchigmakui.   <span class="verse" id="V18">18&#160;</span>Nuna uchigmak Lea chichaak: “Juju uchia juna daajig Isacar<a href="#FN2" class="notemark">†<span class="popup">“Isacar” tawa nunak hebreo chichamnumak “wainkauch susamu” taku tawai.</span></a> atatui, wagki wi mina aishjun mina inakjujai nuweamag, duwi minak Apajuí juju uchin sujuse”, taku tiuwai.   </div><div class='p'> <span class="verse" id="V19">19&#160;</span>Tuja nuigtushkam Lea Jacopan seis uchia nuna uchigmatkauwai.   <span class="verse" id="V20">20&#160;</span>Nunik chichaak:  </div><div class='p'>“Junak Apajuí minak shiig anenjus wainkauch sujuse. Nuadui yamai mina aishjuk ima shiig eme anenjittawai, wagki seis uchin uchigmatkag duwi. Nuadui juju uchia juka Sabulón<a href="#FN3" class="notemark">‡<span class="popup">“Sabulón” tawa duka hebreo chichamnumak “wainkauch suwamu, eme anentamu” taku tawai.</span></a> atatui”, tiuwai.   </div><div class='p'> <span class="verse" id="V21">21&#160;</span>Duwi pujus Lea inagnamun makichik nuwauchin uchigmakui, dutika Dina adaikauwai.   </div><div class='p'> <span class="verse" id="V22">22&#160;</span>Tujash Apajuík Raquelnashkam kajimatkig idaisachui, nuadui nii segamunashkam antugkau asa uchin susauwai.   <span class="verse" id="V23">23&#160;</span>Dutikam uchigmachu pujau uchigmak chichaak:  </div><div class='p'>“Uchi uchigmachkun datsaama wekaenuweg nunak datsannak Apajuí emegkatjuke.   <span class="verse" id="V24">24&#160;</span>Ataktush Tuke Pujuuk tikich uchinash sujumainapi tajai”, tau. Nuadui uchi daajin José<a href="#FN4" class="notemark">§<span class="popup">“José” tawa duka hebreo chichamnumak “Apajuí aan kuashat susatin” taku tawai.</span></a> adaikauwai.   </div><div class='s'>Labán Jacopan tsanugbau </div> <div class='p'> <span class="verse" id="V25">25&#160;</span>Raquel Josén uchigmakmatai pujus. Jacob Labágkan chichajak:  </div><div class='p'>“Minash wait aneasam agkan idaitusta, mina nugkajui wakitkitjai.   <span class="verse" id="V26">26&#160;</span>Mina uchig aidau, tuja duwag aidaushkam sujusta, wika ditan jukitag tau asan amina takagsamjame, nuadui minash agkan idaitusta, wakitkitjai. Amek shiig dekame, wi wajuk amina takagsajame duka”, tiuwai.   </div><div class='p'> <span class="verse" id="V27">27&#160;</span>Tusa tama Labán ayaak:  </div><div class='p'>“Wait aneasam wetsuk jutijaig pujusta. Ame pujau asamin, Tuke Pujuu minash pegkegnum yainkae, nunak wika makichik aents anentaimas dekamin tujutmatai dekajai”, tau.   <span class="verse" id="V28">28&#160;</span>Tusa nuigtu chichajak: “Untsu tujutta wajupa akigkati tusamea wakegame, nuna akiktajame”, tiuwai.   </div><div class='p'> <span class="verse" id="V29">29&#160;</span>Tusa tama Jacob niina chichajak:  </div><div class='p'>“Wi wajuk amina takagsajame, tuja nuigtush wajuk amina kuntinjumnash kuitamjukjame dushakam amek shiig dekame.   <span class="verse" id="V30">30&#160;</span>Tuja wi juwi tatsaigkik tagkugmek kuashtachu ayi, tujash wi taa pujusa kuitamam kuashat tagkujum kawenjamkae. Tuke Pujuu aminak yaimpake; tujash ¿wajutiya wisha mina uchigdau agtinnash takastatja?” tiuwai.   </div><div class='p'> <span class="verse" id="V31">31&#160;</span>Tutai nii ayaak:  </div><div class='p'>“¿Tujash wajupa akigkati tusamea wakegame?” tusa ataktu awagki iniasui. Tama nii ayaak:  </div><div class='p'>“Minak makichkish akigkaipa. Untsu wi amina titatjam nunú ayu takuminig, wisha amina uwigjumin kuitamjuktatjame.   <span class="verse" id="V32">32&#160;</span>Dutikatin asan wi ame takagsamunum akigmainaitam nuna dekas amina uwigjum batsata nuwi yamai wenu uwig tsakat aidaun, chivo tsakat aidaujai bukusea aidaun, tuja bukusea apujtugbau aidaunashkam, nuigtu utsak aidaujai ashí ijumjan jukitjai.   <span class="verse" id="V33">33&#160;</span>Tuja wi nuna uwig tsakat bukusea aidaun, nuigtu chivo tsakat utsak aidaujai ijumjamtai, nunú diisam dekaskeapi tujuttatme, untsu nunú diikman, nuninchaukesh pachitkau wainkamek kasagtukeapi tujutta”, tiuwai.   </div><div class='p'> <span class="verse" id="V34">34&#160;</span>Tusa tama Labán: “Ayu, ame tame duka nunisag ati”, tiuwai.   <span class="verse" id="V35">35&#160;</span>Tujash nunú tsawantaik Labán chivo painch aidaun, utsak aidaujai, nuigtushkam chivo nuwa utsak aidaunak, tuja bukusea apujtugbau aidaujai, nuigtu uwig bukusea aidaun aatus yajuak ijumag niina uchiji aidaun tinamkauwai kuitamkatajum, tusa.   </div><div class='p'> <span class="verse" id="V36">36&#160;</span>Nuna dutika idayak, niina uchiji aidaujai, Jacopak eke dekatsaig, ashí nuna yajuakag uumak jiinkiag, kampatum tsawan atushat shiyakajui.  </div><div class='p'>Nuna Labágkak dutikak wekagai, Jacopak tikich uwig Labágdau aidaun kuitamak pujau.   <span class="verse" id="V37">37&#160;</span>Nunik pujus numi álamo, almendro, castaño kanawen tsupig yajuak, saepenak ashí pakatsuk, ayatak piipichin tsentsaja yajutkauwai painch wajasti tusa.   <span class="verse" id="V38">38-39&#160;</span>Dutika umika kuntinun batsamtain nuwi yumi amutaiji aunum nuna ijus ajigkui. Dutikamunum nuwi entsamjunidau asagmatai, uchiji painch aidau, bukusea apujtugbau aidaujai, nuigtu utsak aidau aatus akiinaidau.   <span class="verse" id="V40">40&#160;</span>Nunik Labágka uwigji petsainamu utsak aidau, bukusea aidau aatus akiinaidaunak Jacob yajuak niinu atinun akanak ijumjauwai. Dutika yajuak niishkam kuashat kuntinjintin wajasui. Nuadui Labágdaunash akanak ijumag, niinunashkam akanak ijumjauwai.   <span class="verse" id="V41">41&#160;</span>Dutika nuigtushkam uwig dekas duwejam aidau entsamjuniagtaik, nunú entsamjuninak wainkatnume tusa Jacob payagkun juki, uwig aidau yumi umuinak ijuntaijin aepjujakui.   <span class="verse" id="V42">42&#160;</span>Tujash uwig watsaju minitaik, payagnak aepjujakchauwai. Nuadui kuntin watsaku aidauk Labágdau aajaku ainawai, untsu kuntin duwejam aidau Jacobdau aajaku ainawai.   <span class="verse" id="V43">43&#160;</span>Dutika yaju yajumkawa Jacopak shiig wiakuch wajasui. Niig kuashat uwigjintin, tuja inake aishmag aidaush, nuwa aidaush shiig kuashat, tuja camellojishkam imanisag, burrojishkam ¡shiig kuashat aajakui!   </div><ul class='tnav'>
<li><a href='index.htm'>Génesis</a></li>
<li><a href='GEN29.htm'>&lt;</a></li>
<li><a href='GEN.htm'>30</a></li>
<li><a href='GEN31.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V13">30:13</a>
<span class="ft">“Asher” tawa nunak hebreo chichamnumak “dakunkut” taku tawai.</span></p>
<p class="f" id="FN2"><span class="notemark">†</span><a class="notebackref" href="#V18">30:18</a>
<span class="ft">“Isacar” tawa nunak hebreo chichamnumak “wainkauch susamu” taku tawai.</span></p>
<p class="f" id="FN3"><span class="notemark">‡</span><a class="notebackref" href="#V20">30:20</a>
<span class="ft">“Sabulón” tawa duka hebreo chichamnumak “wainkauch suwamu, eme anentamu” taku tawai.</span></p>
<p class="f" id="FN4"><span class="notemark">§</span><a class="notebackref" href="#V24">30:24</a>
<span class="ft">“José” tawa duka hebreo chichamnumak “Apajuí aan kuashat susatin” taku tawai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
