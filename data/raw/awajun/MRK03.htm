<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Marcos 3</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/MRK03.htm" />
</head>
<body>
<ul class='tnav'>
<li><a href='index.htm'>Marcos</a></li>
<li><a href='MRK02.htm'>&lt;</a></li>
<li><a href='MRK.htm'>3</a></li>
<li><a href='MRK04.htm'>&gt;</a></li>
</ul>
<div class="main">
 
<div class='chapterlabel' id="V0"> 3</div><div class='s'>Tsawan ayamtai ai Jesús aents jau etsagagbau </div> <div class='r'>(Mt. 12.9-14; Lc. 6.6-11)  </div><div class='p'> <span class="verse" id="V1">1&#160;</span>Jesús ataktú jega ijuntainum wayau, nuwi aents uwejí jaka ekeemkau pujau.   <span class="verse" id="V2">2&#160;</span>Nunitai dii ijuntuidau tsawan ayamtai aish etsagagchatpash tusag tsanumjugtatus.   <span class="verse" id="V3">3&#160;</span>Nuninaig Jesús aents uwejí jaka ekeemkaun chichajak:  </div><div class='p'>—Wajaktá nunikam ejapen wajantá, tiuwai.   </div><div class='p'> <span class="verse" id="V4">4&#160;</span>Nuna ti, tikich aidaun chichajak:  </div><div class='p'>—¿Tsawan ayamtai aina nuish pegkejan dutikati atsa pegkegchaun dutikati tibaukaih; etsagautskek jakati tusa idaimainait?, tau.  </div><div class='p'>Tamash ditak aimainachu.   <span class="verse" id="V5">5&#160;</span>Nuna ti nui ijuntatman kajeká, wake besemag diisú antumtikmainchau asagmatai. Nunik nuna aentsun chichajak:  </div><div class='p'>—Uwejum dakuekta, tiuwai.  </div><div class='p'>Tama niishkam uwejin dakueku, nuniamuik uwejenig pegkeg wajasui.   <span class="verse" id="V6">6&#160;</span>Dutikamtai fariseo aidau, Herodesan aentsji aidaujai agaa jiinjag, Jesusan maatasag chichaman umigkajui.   </div><div class='s'>Kuashat jau aidau Jesús etsagakbau </div> <div class='p'> <span class="verse" id="V7">7&#160;</span>Tujash Jesusak ni jintintaiji aidaujai kuchanum weajui, nuniai kuashat aents galileanmaya aidau, Judeanmaya aidaushkam,   <span class="verse" id="V8">8&#160;</span>Jerusalegnumiashkam, idumeanmaya aidaush, Jordagka amain batsamin aidaushkam nuigtú Tiro, Sidón aina nuwi tikiju batsamin aidaush minitiajui, Jesús kuashat iwainaka takaamun antukaju asag wainkagtatus.   <span class="verse" id="V9">9&#160;</span>Nuniau asamtai, Jesusak ni jintintaiji aidaun, kuashat aents kaunainak chanuntuawainum tau asa barca yaijan shiig umis asatnume tusa ujakajui;   <span class="verse" id="V10">10&#160;</span>wagki kuashat jau aidaun etsagau asamtai, ashí najaimak waituidauk niina antigkagtatus awagkemtuidau asamtai.   </div><div class='p'> <span class="verse" id="V11">11&#160;</span>Tuja wakan pegkegchau aidauk Jesusan wainkag, niina eemtin tikishmajag, senchi untsumkag:  </div><div class='p'>—Amek Apajuí Uchijiyaitme, tuidau.   </div><div class='p'> <span class="verse" id="V12">12&#160;</span>Tujash Jesusak senchi jiyau, dekajuawainum tau asa.   </div><div class='s'>Jesús ni apostolji agtin aidau etejamu </div> <div class='r'>(Mt. 10.1-4; Lc. 6.12-16)  </div><div class='p'> <span class="verse" id="V13">13&#160;</span>Nunik Jesús mujanum wakauwai, nui untsukui ni wakegamu aidaun, dutikam niiní kauntajui.   <span class="verse" id="V14">14&#160;</span>Dutika nuanuiyan etegjauwai doce, nunú aidaunak apóstol tusa adaijauwai tuke niijai ijunja wekaesatin aidaun, niina chichame etsegkati tusa ishiaktinji aina nuna,   <span class="verse" id="V15">15&#160;</span>dutikak wakan pegkegchau aidau egkemtugbau jiiktinnashkam senchijin susauwai.   <span class="verse" id="V16">16&#160;</span>Doce etegjamua duka ju ainawai: Simón, Pedro atatme tibauwa nu,   <span class="verse" id="V17">17&#160;</span>Jacobo ni yachi Juagjai, Zebedeo uchijí aidaun Jesús Boanerges adaikajua nu (nunak “ipamta uchijí aidau” taku tawai),   <span class="verse" id="V18">18&#160;</span>Andrés, Felipe, Bartolomé, Mateo, Tomás, Jacobo Alfeo uchijí, Tadeo, tikich Simón cananeo tutai aajakua nu,   <span class="verse" id="V19">19&#160;</span>nuigtú Judas Iscariote Jesusan sujukua nunú.   </div><div class='s'>Jesusak Beelzebú senchijin wakan pegkegchaunak jiyawai tibau </div> <div class='r'>(Mt. 12.22-30; Lc. 11.14-23; 12.10)  </div><div class='p'> <span class="verse" id="V20">20&#160;</span>Nuna dutika Jesús jegá wayauwai, nunikmatai ataktushkam aents aidau tuwagkag yujumkash yumainchau awajuidau.   <span class="verse" id="V21">21&#160;</span>Nuna antukag Jesusa patayí aidau jukitasag kautuawaju, anentainkachu wajas wekaetsuash tuidau asag.   </div><div class='p'> <span class="verse" id="V22">22&#160;</span>Maestro chicham umiktinun jintinkagtin aidau Jerusalegnumia kaunawaju aidau chichainak: “Beelzebú, iwanch aidau apujiya nuna senchijin iwanch aidaunak jiyawai”, tuidau.   </div><div class='p'> <span class="verse" id="V23">23&#160;</span>Tiagtai Jesús ditan untsuká, augmatbaun pachis ujaak: ¿Utugkaya iwanchish, iwanchnash jiimainaita?   <span class="verse" id="V24">24&#160;</span>“Makichik nugkanmag batsatiatak pempeentuniki maaní batsatkug megkaemain ainawai.   <span class="verse" id="V25">25&#160;</span>Tuja makichik jeganmag ijunag batsatiatak pempeentunikiag maaní batsatushkam megkaemain ainawai.   <span class="verse" id="V26">26&#160;</span>Aantsag Iwanchia dushakam pempeentuniki, maaniakug, megkaemain ainawai, nuniakug nagkanbauji jegajim nunimainai.   </div><div class='p'> <span class="verse" id="V27">27&#160;</span>“Aents senchigtina nuna jeen wayag makichkish wajiijinak yajutmainchau ainawai nuna jigkatskek, untsu nuna jigkajá wajiijinak yajutmain ainawai.   </div><div class='s'>Wakaní Pegkeji pachisa Jesús tibau </div> <div class='r'>(Mt. 12.31-37)  </div><div class='p'> <span class="verse" id="V28">28&#160;</span>“Dekas tajime, Apajuik ashí aentsú tudaujinak tsagkujatnai, niina pegkegchau chichagkau aidaunashkam,   <span class="verse" id="V29">29&#160;</span>tujash Wakaní Pegkejin pegkegchaun chichagkau aidauk, tuke tsagkugnagchatnai, ajumaish tudaujig tuke atinai”.   </div><div class='p'> <span class="verse" id="V30">30&#160;</span>Nunak Jesusak: “Wakan pegkegchau ajawai” tibau asa tiuwai.   </div><div class='s'>Jesusa dukují ni yachi aidaujai kautuamu </div> <div class='r'>(Mt. 12.46-50; Lc. 8.19-21)  </div><div class='p'> <span class="verse" id="V31">31&#160;</span>Nuna tusa inagnaku ai Jesusa yachi aidau dukujijai kautuawaju, nunikag agaag ijuntsag, untsugtuktajum tiajui.   <span class="verse" id="V32">32&#160;</span>Tuinam Jesusan tenteawag pekajuidau ujainak:  </div><div class='p'>—Amina duku, yatsum umaim aidaujai agaa ijunas egapainawai, tuidau.   </div><div class='p'> <span class="verse" id="V33">33&#160;</span>Tusá ujaam ni ayaak:  </div><div class='p'>—¿Yaita mina dukug, mina yatsug aidaush?   </div><div class='p'> <span class="verse" id="V34">34&#160;</span>Nuna tusa nui pekajuidaun ayampatua:  </div><div class='p'>—Jujú ainawai mina dukug, mina yatsug aidauk.   <span class="verse" id="V35">35&#160;</span>Ashí aents Apajuí wakejamun takaina nuuwai mina dukug, mina yatsug, mina ubag aidauk, tiuwai.   </div><ul class='tnav'>
<li><a href='index.htm'>Marcos</a></li>
<li><a href='MRK02.htm'>&lt;</a></li>
<li><a href='MRK.htm'>3</a></li>
<li><a href='MRK04.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
