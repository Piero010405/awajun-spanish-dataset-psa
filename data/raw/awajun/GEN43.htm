<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Génesis 43</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/GEN43.htm" />
</head>
<body>
<ul class='tnav'>
<li><a href='index.htm'>Génesis</a></li>
<li><a href='GEN42.htm'>&lt;</a></li>
<li><a href='GEN.htm'>43</a></li>
<li><a href='GEN44.htm'>&gt;</a></li>
</ul>
<div class="main">
 
<div class='chapterlabel' id="V0"> 43</div><div class='s'>Benjamín juki Egipto nugkanum webau </div> <div class='p'> <span class="verse" id="V1">1&#160;</span>Tuja aan nagkaemas nujan tepea wegau asamtai,   <span class="verse" id="V2">2&#160;</span>yutai sumaka ikaunmamu ashí amuekamtai, Jacob niina uchiji aidaun chichajak:  </div><div class='p'>“Ataktu wejum trigo sumakjum utitajum, yumain atsugtamji”, tiuwai.   </div><div class='p'> <span class="verse" id="V3">3&#160;</span>Tutai Judá apajin ayaak:  </div><div class='p'>“Tujash apu iina chichagtamak: ‘Atumi yatsum ekeu tajum nunú itachiatkugmek, juwi ataktu taagmek waitkaigpa’ tujamayi.   <span class="verse" id="V4">4&#160;</span>Tujabiu asamtai iina yachi ekeuwa anú jutijai akupeakminig, shiyaka trigo sumaka ikaunmamainaitji.   <span class="verse" id="V5">5&#160;</span>Untsu ame iina yachi ekeuwa anú awemashkuminig, iishkam yutai sumakuik wechattaji. Apu iina chichagtamak yatsum ekeu itachiatkugmek, juwi ataktu taagmek waitkaigpa tusa tujamayi”, tau.   </div><div class='p'> <span class="verse" id="V6">6&#160;</span>Tusa tama Israel chichaak:  </div><div class='p'>“¿Wagka minash ibau pegkegchaush itagtuaugme?  </div><div class='p'>“¿Wagka nunú apush, tikich iina yachi ekeu ajutjamji tusagmesh ujakmaijume?” tiuwai.   </div><div class='p'> <span class="verse" id="V7">7&#160;</span>Tama dita ainak:  </div><div class='p'>“Iishkam ujamainchawaitku, nii iina patayi aidaun pachis inimpakui ujakmaiji. Dutika ajin nii inimpak: ‘¿Atumin apash pujawak? tusa ataktu inimpak, ¿tikich yatsumish pujatsuak?’ tusa inimpakui, aus yatsum ekeu itaata tujamti tachau asa ujakmaiji”, tiajui.   </div><div class='p'> <span class="verse" id="V8">8&#160;</span>Nuna tusag Judá niina apaji Israelan chichajak:  </div><div class='p'>“Apawah, uchik mina idaitugsata nii juki wegagmi, nuniashkuik ashí iina uchiji aidaujai nuigtu, ame aatsa nujantai jinattaji.   <span class="verse" id="V9">9&#160;</span>Wi niinak kuitamkattajai. Tuja jintá weamunum utugchat nagkaemakmataish, wi nunak umiktajai. Wi juna tiuwaitkun awagkin juwi itashmataig, ashí nunú utugchatak minai juwakti.   <span class="verse" id="V10">10&#160;</span>Ame sujimá pujachkuminig iik jimajakesh yutai sumaka ikaunmamain wajaji”, tiuwai.   </div><div class='p'> <span class="verse" id="V11">11&#160;</span>Tusa tama apaji ditan ayaak:  </div><div class='p'>“Ayu, duka nunisag uminkati, tuja nuniktin asamtai, iina nugkenia dekas waji shiig pegkeg aina nunú apu susatin etegja jukitajum: Ujumak bálsamo, ujumak dapa yumiji, kugkuin mirra, nueces, almendra aaja tinamjajum jukitajum.   <span class="verse" id="V12">12&#160;</span>Nuigtushkam jukitajum kuichik yama nagkamchaku jukibiujum nuni kuashat. Dutikajum kuichkin awagtugmakiagma nujai ijumjajum susatajum, namputchawame dewaka egkeachajiawash.   <span class="verse" id="V13">13&#160;</span>¡Ayu yamaik yatsum ekeuwa dushakam jukijum ataktu wetajum nunú aentsjai chichaakjum.   <span class="verse" id="V14">14&#160;</span>Apajuí ashí senchigtina nunú atumnak yaimpaktinme, dutijamamtai apu wait anenjamag yatsumin Simeógkan agkanmitka, yatsum Benjamígnash emettsuk awagkiti. Untsu namputchawame nuna awakeachkuish, wika uchigtuchukesh juwaktin atajai!” tiuwai.   </div><div class='p'> <span class="verse" id="V15">15&#160;</span>Aatus timatai Jacopa uchiji aidau waji apu susatin aidaun yajuakag nuigtushkam kuichkin yaunchuk jukimun nagkaesau jukiag, Benjamígnashkam jukiag Egipto nugkanum shiyakajui. Nunikag José pujamunum jegawagmatai,   <span class="verse" id="V16">16&#160;</span>José Benjamígkan niina yachi aidaujai wajaun wainak, aents José jenian kuitamnun chichajak:  </div><div class='p'>“Juju aents aina juju yajuakam mina jegajui ejegata, dutikam baka maam inagkata. Yamaik ditak etsa tutupit ai, wijai yujumkan yuwawagtatui”, tiuwai.   </div><div class='p'> <span class="verse" id="V17">17&#160;</span>Tusa tima niina inake waji kuitamnuk imatiksag umikui. Dutika nigki aents aidaunashkam yajuak José jeen emauwai.   <span class="verse" id="V18">18&#160;</span>Tuja yajuaka José jeen emam senchi ishamkajui nunik diták pempeentunikiag chichainak:  </div><div class='p'>“¡Junak anagtamak aikagmawai! Ii kuichik akikmakbaun awagtugmakbau egketu wainkabiag nuadui jutijamji, niina inake etami, ashí iina tagkuji aidaujai waitkagmastatus”, tuidau.   </div><div class='p'> <span class="verse" id="V19">19&#160;</span>Nuna tusag jegaa eke waittsuk José wajijin kuitamnun jegaantajui niijai chichastatus.   <span class="verse" id="V20">20&#160;</span>Nunik jegantag chichajuinak:  </div><div class='p'>“¡Apujuh tsagkugtugta! Ii yaunchuk taamiag duka trigo sumaktasa taamiaji.   <span class="verse" id="V21">21&#160;</span>Tujash nunú sumaku kuichik akikmakmayag nunú ii kanagtinum jeganta costal atia diikma, kuichik ii akikmakbau aajakuk imanisag egketaidau wainkabiaji. Dutika wainkau asa yamai awagkitasa itaaji.   <span class="verse" id="V22">22&#160;</span>Tuja nuigtushkam trigo sumaktasa kuichik nuni kuashat itaaji. Untsu yaki kuichkinash awagkish egketjamayawa duka dekatsji”, tuidau.   </div><div class='p'> <span class="verse" id="V23">23&#160;</span>Tiagtai nunú inak ditan ayaak:  </div><div class='p'>“Wainkajum puyatkaigpajum, aunak Apajuí atumi apa Apajuíjiya dutsu costaljuminig egketjamayatai, wi atum akikmakbaunak ashí jukimiajai”, tiuwai.  </div><div class='p'>Nuna tusa idayak Simeógkan jiiki juki dita batsatbaunum ejentauwai.   <span class="verse" id="V24">24&#160;</span>Nuna dutika ashí yajuak José jeen utsauwai, dutika yumin juki susauwai nawen dijagtinme tusa, nuigtushkam dita burroji aidaunashkam yutain juki ayugtukui.   <span class="verse" id="V25">25&#160;</span>Tuja etsa tutupit ai yujumkan yuwak José taatin asamtai, ditashkam nuwi yuwatnunak dekainau asag dakak batsamas niina anentag susatnun umikajui.   </div><div class='p'> <span class="verse" id="V26">26&#160;</span>Dutikau asag José taamtai, anentag susatin itaamu aidaun jukiag susajui. Nuna suwinak tikishmatjag tsuntsumawag nijayin nugkan antig pujusajui emematuinak.   <span class="verse" id="V27">27&#160;</span>Nuniagtai José ditan iniak:  </div><div class='p'>“¿Atumesh pegkejak yujajum?” tau. Tusa ataktu iniak:  </div><div class='p'>“¿Atum chichaakjum iina apajig múuntuch wajas pujawai timaijum dusha pegkejak pujuma?” tau.   </div><div class='p'> <span class="verse" id="V28">28&#160;</span>Tusa iniam eme anentus tsuntsuma chichajainak:  </div><div class='p'>“Iina apaji amina inakmea duka eke jatsui, pegkeg pujume”, tuidau.   </div><div class='p'> <span class="verse" id="V29">29&#160;</span>Tusa tiagtai José ditan diistakama niina yachi Benjamín nunú nuwanmak akiinauwa nunú wajattaman wainak chichaak:  </div><div class='p'>“¿Jukait atum chichaakjum iina yachi ekeu pujawai timaijum nunú?” tau. Tusa: “¡Uchuchih, Apajuí pegkegnum yumigtamsati!” tiuwai.  </div><div class='p'>Juna aatus tusa,   <span class="verse" id="V30">30&#160;</span>José niina yachin wainak senchi wake besemag buutmain dekapeak, ukuki niina kanutaijin tupikaki waya buutiuwai.   <span class="verse" id="V31">31&#160;</span>Nunik buuti nagkanak yumin juki yapin niijai ataktu jegan niina wajijin kuitamnun chichajak:  </div><div class='p'>“¡Yutai pekastajum!” tusa inamjauwai.   </div><div class='p'> <span class="verse" id="V32">32&#160;</span>Tusa timatai inak aidaushkam Josénak makichik mesanum ekettsajui, dutikak Jacopa uchiji aidau yuwatnunashkam tikich mesanum ekettsajui. Tuja egiptunmaya aents aidaushkam aantsag ditash kanakag yuwidau. Wagki egiptunmaya aentsuk Hebreo aentsjaig tsanigkag yumainchau asamtai, dutikau ainawai.   <span class="verse" id="V33">33&#160;</span>Tuja José yachi aidau mesanum pekamainakug iwaiyá ekemsamtai, ekeu aidaushkam nunisag ekemsag pekaamak tsakatnum nagkankauwai, José nuni pekamsati tibaunak imanisag. Nuwi pekamsag anentai jegashmin dekapenak pempeentunikiag niinidau.   <span class="verse" id="V34">34&#160;</span>Yutai aidaunashkam dutiksag maki makichik pekattsauwai. Untsu Benjamígkan ima kuashat tikich aidaun nagkaesau aimjuk ekettsauwai. Aatus ashí ijunas shiig yuwawag, umutnashkam uwajag, dakunkut nagkankajui.   </div><ul class='tnav'>
<li><a href='index.htm'>Génesis</a></li>
<li><a href='GEN42.htm'>&lt;</a></li>
<li><a href='GEN.htm'>43</a></li>
<li><a href='GEN44.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
