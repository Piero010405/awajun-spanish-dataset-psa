<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Salmos 51</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/PSA051.htm" />
</head>
<body>
<ul class='tnav'>
<li><a href='index.htm'>Salmos</a></li>
<li><a href='PSA047.htm'>&lt;</a></li>
<li><a href='PSA.htm'>51</a></li>
<li><a href='PSA063.htm'>&gt;</a></li>
</ul>
<div class="main">
 
<div class='chapterlabel' id="V0"> 51</div><div class='s'>Apawa wait aneasam mina tudaujush tsagkugtugta </div> <div class='d'>David Betsabén nuwatkamtai<a href="#FN1" class="notemark">*<span class="popup">Nunú pachisa ausata 2 Sam 12.1-12.</span></a> profeta Natán jiyakam pujusa juna aatus agajui </div> <div class='q'> <span class="verse" id="V1">1&#160;</span>Apajuíyah, amina anenkagmin wait anenjugta;  </div><div class='q'>tuja amina wait anenkagtutaigmin  </div><div class='q'>mina tudaujush tsagkugtugta.   </div><div class='q'> <span class="verse" id="V2">2&#160;</span>¡Mina anentaijui pegkegchau ayá nunú nijatjugta!  </div><div class='q'>Tuja mina tudaujush jaipja utsanjukta.   </div><div class='q'> <span class="verse" id="V3">3&#160;</span>Mina pegkegchaugnak wika shiig dekagmamjai.  </div><div class='q'>Tuja wi pegkegchau takamsamua duka  </div><div class='q'>mina anentaijuig sakamtsui.   </div><div class='q'> <span class="verse" id="V4">4&#160;</span>Ame dakitamun amina emtimin  </div><div class='q'>pegkegchaun takamsan  </div><div class='q'>ikajeakun waitkagme.  </div><div class='q'>Nuadui minak dekaskenum  </div><div class='q'>suwimkak sujustatme.  </div><div class='q'>Wika pegkegmaitjai tusanuk tumaitsujai.   </div><div class='b'> &#160; </div> <div class='q'> <span class="verse" id="V5">5&#160;</span>Wika dekas wi akiinawaitag  </div><div class='q'>duwi nagkamsanuk tudauwaitjai;  </div><div class='q'>tuja mina dukuju muntsujin muntsuaku asanuk tudau ayajai.   </div><div class='q'> <span class="verse" id="V6">6&#160;</span>Amek dekas aents ememachu  </div><div class='q'>dekaskenum chichauwa nunú aneame;  </div><div class='q'>nuadui shiig anentaimja pujut sujusume.   </div><div class='q'> <span class="verse" id="V7">7&#160;</span>Wi pegkegchau takamsamu  </div><div class='q'>mina anentaijui ajuta nunú hisopowai<a href="#FN2" class="notemark">†<span class="popup">“Hisopo” tawa duka makichik ajak ajakui. Nuna duke juki jaipmaina numamtuk jaipjugti tusa David tiuwai.</span></a> jaipja ajapjutuata,  </div><div class='q'>dutijuawamin pegkeg wajastajai;  </div><div class='q'>ashí minak nijatjata, dutijuawamin  </div><div class='q'>yujagkim pujuama nuna nagkaesau wajastajai.   </div><div class='q'> <span class="verse" id="V8">8&#160;</span>Suwimak sujakum waitkagsau akumesh,  </div><div class='q'>yamaik minash shiig aneasa pujut sujusta.   </div><div class='q'> <span class="verse" id="V9">9&#160;</span>Mina tudaug aina duka kajimatkita,  </div><div class='q'>nuniakum mina pegkegchaug aina nunú  </div><div class='q'>ashí esaktujata.   </div><div class='b'> &#160; </div> <div class='q'> <span class="verse" id="V10">10&#160;</span>Apajuíyah, mina anentaijush tudaugtuchu yamajam etugtita,  </div><div class='q'>dutikakum pegkeg anentaimat  </div><div class='q'>ima aminak umigtamain sujusta.   </div><div class='q'> <span class="verse" id="V11">11&#160;</span>Tikima ajapjutak ajapjuawaipa,  </div><div class='q'>tuja amina Wakanim Pegkegma dusha jujutkipa.   </div><div class='q'> <span class="verse" id="V12">12&#160;</span>Tuja ame uwemtikagtujamin shiig aneamu  </div><div class='q'>ajutkagtuwama nunú ataktu sujusta,  </div><div class='q'>nuniakum amina Wakanim wait anenkagtina nujai  </div><div class='q'>kuitamjukta.   </div><div class='q'> <span class="verse" id="V13">13&#160;</span>Dutijuawamin aents amina chichamjumin umitan  </div><div class='q'>dakitin aina nuna jintintuatjai,  </div><div class='q'>amina nemagtamkatnume tusan.  </div><div class='q'>Dutika ai aents tudau aidaush dita tudaujin idaisag  </div><div class='q'>ima aminak umigtamkatnume.   </div><div class='q'> <span class="verse" id="V14">14&#160;</span>Apajuíyah, ametme mina uwemtijinmek,  </div><div class='q'>tuja wi pegkegchaun takamsauwaitag duwi  </div><div class='q'>maatnume tusamek idaitusaipa.  </div><div class='q'>Wisha ame wait anenkagtutaigmea nuna  </div><div class='q'>pachisan etsegkun shiig aneasan  </div><div class='q'>kantamtain senchi kantamjuatjame.   </div><div class='b'> &#160; </div> <div class='q'> <span class="verse" id="V15">15&#160;</span>Apuh, minash kantamati tujutta,  </div><div class='q'>wisha kantamtain amina kantamjuatjame.   </div><div class='q'> <span class="verse" id="V16">16&#160;</span>Tuja uwija maan nuna nejen ashí apeakun,  </div><div class='q'>nuigtu anentag aidaun amaakun  </div><div class='q'>amina ememattag takunush  </div><div class='q'>dutikmainchau dekapeajai,  </div><div class='q'>wagki duka aminak shiig awajtamchau asamtai.   </div><div class='q'> <span class="verse" id="V17">17&#160;</span>Apajuíyah, amek aents wika tudauwapitja tusa  </div><div class='q'>anentaimak waitia nunú shiig anentame.  </div><div class='q'>Tuja aents wika tudauwapitja tusa  </div><div class='q'>awake anentaimag tsagkugtugta tusa  </div><div class='q'>segapakuig, yaitskek idaichauwaitme.   </div><div class='b'> &#160; </div> <div class='q'> <span class="verse" id="V18">18&#160;</span>Apuh, wait aneasam  </div><div class='q'>Isarael aents aina nunú  </div><div class='q'>wait anenjam kuitamkata.  </div><div class='q'>Dutikakum Jerusalén peejamu tsaikbauwa nuna  </div><div class='q'>ataktu peejatnume tusam yaigta.   </div><div class='q'> <span class="verse" id="V19">19&#160;</span>Dutikawamin kuntinu maawag  </div><div class='q'>nuna nejen ashí apeawagtata  </div><div class='q'>nunú shiig awajtamkattawai.  </div><div class='q'>Nuadui amina emematjamainak  </div><div class='q'>toro tsakat aidaun maawag apeawagtinai.   </div><ul class='tnav'>
<li><a href='index.htm'>Salmos</a></li>
<li><a href='PSA047.htm'>&lt;</a></li>
<li><a href='PSA.htm'>51</a></li>
<li><a href='PSA063.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V1">^</a>
<span class="ft">Nunú pachisa ausata 2 Sam 12.1-12.</span></p>
<p class="f" id="FN2"><span class="notemark">†</span><a class="notebackref" href="#V7">51:7</a>
<span class="ft">“Hisopo” tawa duka makichik ajak ajakui. Nuna duke juki jaipmaina numamtuk jaipjugti tusa David tiuwai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
