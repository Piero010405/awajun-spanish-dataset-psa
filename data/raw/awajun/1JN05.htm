<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 1 Juan 5</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/1JN05.htm" />
</head>
<body>
<ul class='tnav'>
<li><a href='index.htm'>1 Juan</a></li>
<li><a href='1JN04.htm'>&lt;</a></li>
<li><a href='1JN.htm'>5</a></li>
<li><a href='2JN01.htm'>&gt;</a></li>
</ul>
<div class="main">
 
<div class='chapterlabel' id="V0"> 5</div><div class='s'>Dekaskeapi tabau nugkanmayanak depeteawai </div> <div class='p'> <span class="verse" id="V1">1&#160;</span>Ashí aents Jesusak Cristui tusa dekaskeapi tuina nuuwai Apajuí uchijí aidauk. Apajuí aneakuik ni uchijí aidaushkam aneaku dutiknawai.   <span class="verse" id="V2">2&#160;</span>Apajuí aneaku niina chichamesh betek umiakuik dekanui, tikich Apajuin nemajuina nunash aneajapi tusaja.   <span class="verse" id="V3">3&#160;</span>Apajuí aneamuk ni chicham umiktajum timawa nu imatiksaik umiamua nuuwai. Ni chicham umiktajum tujamawa duka kakajus umikchamna nuninchauwai.   <span class="verse" id="V4">4&#160;</span>Wagki Apajuí uchijí aina duka nugka jui pegkegchau aina nunak depeteawai, nunú depetmamua duka jutii Apajuiyai dekaskeapi tuinag dui depetmainaji.   <span class="verse" id="V5">5&#160;</span>¿Yaita nugkanmaya pegkegchaun depetea dusha? Duka Jesusak Apajuí Uchijiyai tusa dekaskeapi tuina nuuwai.   </div><div class='p'> <span class="verse" id="V6">6&#160;</span>Jesucristuk yuminum yamimajua dui nuigtú cruznum numpen ukajua dui Apajuí Uchijiya duka dekanauwai. Nunisag Wakaní Pegkeji dekasken chichauwa dushakam: “Jesucristuk Apajuí Uchijiyai” tusa etsegtawai.   <span class="verse" id="V7">7&#160;</span>Jujú kampatuma juwai dekaske tusa etsegtuina duka:   <span class="verse" id="V8">8&#160;</span>Wakania nu, yumi nuigtú numpa nu; jujú kampatuma juka nunak tuinawai.   <span class="verse" id="V9">9&#160;</span>Aents etsegbaush antujuinaji, tujash Apajuí etsegbauwa nuuwai nuna nagkaesau imana duka, wagki duka Apajuí etsegbau asa, niina Uchijin sujamsamua nuna pachis tau asa.   <span class="verse" id="V10">10&#160;</span>Apajuí Uchijiya nuna dekaskeapi tauk, nigki nunak etsegtak nuniawai, Apajuiya nuna dekaskeapi tachauk, wait emawai, wagki Apajuí niina Uchijin pachis etsegtukua nuna dekaskeapi tachau asa.   <span class="verse" id="V11">11&#160;</span>Juuwai etsegtamua duka: Apajuí pujut tuke atinun sujamsamua nu, nunú pujutak niina Uchijin awai.   <span class="verse" id="V12">12&#160;</span>Apajuí Uchijijai ijutkau pujuidautik, pujut tuke atina nu ajutjamainaji. Untsu Apajuí Uchijijai ijutkau pujuinachuk, pujut tuke atina duka atsujuinawai.   </div><div class='s'>Pujut tuke atin dekamu </div> <div class='p'> <span class="verse" id="V13">13&#160;</span>Jujú aina junak Apajuí Uchijiya nu dekaskeapi tuidau asajum, pujut nagkanchau jukiuwaitjum nunú aidautigmin dekaatnume tusan agatjime.   </div><div class='p'> <span class="verse" id="V14">14&#160;</span>Nuadui Apajuiyai kajinmasa anentaimaidau asaja, ni wakega dutiksaik segamak antugkagtawapi tusa dekainaji.   <span class="verse" id="V15">15&#160;</span>Ii segamunash antugtawapi tusa dekainag nunisaik, ii sumamushkam dekas jukittajapi tumainaitji.   </div><div class='p'> <span class="verse" id="V16">16&#160;</span>Makichik yatsutkesh tudau jatanum ejekagtina nuna takaachu wainkugmek Apajuí segattá, dutikam Apajuí pujutan susattawai. Nunak tudau jatanum ejekagtuchua nuna pachisan tajai, wagki awai tudau jatanum ejekagtin, wika nuna takaidau Apajuí segattajum tusanuk tatsujime.   <span class="verse" id="V17">17&#160;</span>Ashí pegkegchau takaamua duka tudauwai, tujash tudau jatanum ejekagtachush awai.   </div><div class='p'> <span class="verse" id="V18">18&#160;</span>Dekainaji ashí aents Apajuí uchijí wajasú aidauk tudaunak takaa pujumaitsu duka, wagki Jesucristo Apajuí Uchijiya nu kuitabau asa, nuniau asamtai Iwanchik pegkegchau takastí tusag inamaitsui.   <span class="verse" id="V19">19&#160;</span>Jutiik Apajuinu ainag duka dekainaji, untsu ashí aents Apajuí nemagchau aina duka wakan pegkegchau inatai ainawai.   <span class="verse" id="V20">20&#160;</span>Nuigtushkam dekainaji Apajuí Uchijí ju nugka jui tauwa duka, nunik ni dekamtijabauwai Apajuí dekas tuke pujuwa nuna. Jutiik Jesucristo dekaskea nujai ijuntsa pujuinaji, duka Apajuí dekaskea nuuwai pujut tuke atinun sukagtina nu.   <span class="verse" id="V21">21&#160;</span>Uchuchig aidauh, kuitamamkatajum apajuimtai aina nujaig.  </div><ul class='tnav'>
<li><a href='index.htm'>1 Juan</a></li>
<li><a href='1JN04.htm'>&lt;</a></li>
<li><a href='1JN.htm'>5</a></li>
<li><a href='2JN01.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
