<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 1 Corintios 15</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/1CO15.htm" />
</head>
<body>
<ul class='tnav'>
<li><a href='index.htm'>1 Corintios</a></li>
<li><a href='1CO14.htm'>&lt;</a></li>
<li><a href='1CO.htm'>15</a></li>
<li><a href='1CO16.htm'>&gt;</a></li>
</ul>
<div class="main">
 
<div class='chapterlabel' id="V0"> 15</div><div class='s'>Cristo nantakbau </div> <div class='p'> <span class="verse" id="V1">1&#160;</span>Yatsug aidauh, aneemtijatasan wakegajime, wi yamajam chicham etsegbau antukuitjum nuig ebetmamjajum batsatjum nuna;   <span class="verse" id="V2">2&#160;</span>nunin asajum wi yamajam chichaman etsegkauwaitag nuig ebetmamjau akugmek uwemjattagme; nuniachkugmek dekaskeapi tiuwaitjum duka wainkayai.   </div><div class='p'> <span class="verse" id="V3">3&#160;</span>Wagki nagkamchaknuk wi dekauwaitag dutiksanuk atumnash jintintuauwaitjime, Cristuk iina tudaujin jakauwai, Agagbaunum tawa nunisag;   <span class="verse" id="V4">4&#160;</span>dutika ukusam kampatum tsawanta jui nantakiuwai, Agagbau tawa nunisag;   <span class="verse" id="V5">5&#160;</span>nunik Cefasan wantintukui, nuwi pujus ni jintintaiji doce aajakajua nunashkam wantintukui.   <span class="verse" id="V6">6&#160;</span>Duwi pujus quinientos inagkeas yatsut aidaun juu tamawaik wantintukui, nuna wainkajuk kuashat yamaikish batsatui, untsu wajumchik jakaje.   <span class="verse" id="V7">7&#160;</span>Duwi pujus Santiagon wantintukui, nunik ashí ni apostolji aina nuna wantintukui.   <span class="verse" id="V8">8&#160;</span>Nunik inagnamunum minash wantintugkauwai, uchi akiinatin tsawanji jegatsaig akiinama numamtuk wika wajakuitjai.   </div><div class='p'> <span class="verse" id="V9">9&#160;</span>Nuadui wika apóstol aina nuig imanchauwaitjai, wagki Apajuinu iglesian aintujakú asan apóstol tamak amaitsujai.   <span class="verse" id="V10">10&#160;</span>Tujash Apajuí wait anenjujua dui, yamaik wi yaitja nunuwaitjai, ni wait anenjak jutijuauwa duka minaig wainkachui, nuadui wika Apajuí yaintsamtai ditá nagkaesau takasjai.   <span class="verse" id="V11">11&#160;</span>Wagki wi etsegbau nuniachkush dita etsegbaukesh antukjum Cristo dekaskeapi tiu ainagme.   </div><div class='s'>Jakau aidau nantajagtin </div> <div class='p'> <span class="verse" id="V12">12&#160;</span>Tujash Jutii Cristuk maa ukusbau nantakiuwai tusa etsegjinish, ¿wagka atum ainajum anuiyash jakaik nantagchatnaitji taush ainawa?   <span class="verse" id="V13">13&#160;</span>Jakau nantagchagtin agtaik, Cristushkam nantakchau amainai.   <span class="verse" id="V14">14&#160;</span>Cristo nantakchauwaitkuig, ii chicham etsejag juka wainak amainai; antsag atum Cristui dekaskeapi tajum dushakam wainak amainai.   <span class="verse" id="V15">15&#160;</span>Nu nuninaitkuig, Apajuik wainka tsanumjaku tu yujamainaitji, Apajuik Cristo jakaun inankiuwai tusa etsegtuinag duka, wagki nunikchau aig tuidau asá, dekaskenum jakau aidaush nantakchagtin ainakuig.   <span class="verse" id="V16">16&#160;</span>Jakau aidau nantagchagtin ainakuig, Cristush nantakchau amainai.   <span class="verse" id="V17">17&#160;</span>Cristo nantakchauwaitkuig, atum niiní dekaskeapi tajum dushakam wainkayai, nunin asajum tudaunumag batsatjume.   <span class="verse" id="V18">18&#160;</span>Nunin ataik Cristui dekaskeapi tiaju jinawajua duka megkaejauwap ainawa.   <span class="verse" id="V19">19&#160;</span>Jutii Cristo dakainag nunú, imá jui pujag duik pegkeg amainaitkuig, tikich aents aina nuna nagkaesau shiig aneasaik pujumaitsuji.   </div><div class='p'> <span class="verse" id="V20">20&#160;</span>Tujash dekaskenmag Cristuk nantakiuwai. Niiyai dekas jakau nantashtainmaya nagkamas nantakiuwa duka.   <span class="verse" id="V21">21&#160;</span>Wagki makichik aentsua nuig jata wayauwa nunisag makichik aents nantakiuwa dui jakau aidaush nantajagtinai.   <span class="verse" id="V22">22&#160;</span>Adagkaig ashí jainaji nunisaik Cristui ashí iwaaku pujutnaitji.   </div><div class='s'>Nantamuk juní atinai </div> <div class='p'> <span class="verse" id="V23">23&#160;</span>Tujash juka juní atinai: Nagkamchakug Cristo nantakiuwai; Cristo ataktú jui minitta duik, niina nemajin aidau jinawajua nu nantakiagtinai.   <span class="verse" id="V24">24&#160;</span>Nuniamunum inagnamu atina duka, Cristo ashí apu aidaun, inamin aidaun senchigtin aina nuna senchijin depetuk Apajuin Apajiya nuna ashí idaitustinai ni inamjati tusa.   </div><div class='p'> <span class="verse" id="V25">25&#160;</span>Cristo Apu wajas inamak pujai, ashí niina shiwaji aidauk depetkamu atinai.   <span class="verse" id="V26">26&#160;</span>Inagnamunum shiwag depetkamu atina duka, jata nuuwai.   <span class="verse" id="V27">27&#160;</span>Wagki Apajuik Cristunak: “Ame ashí diistá”, tusa idaitusui. Juna tiuwa nunak Apajuinash nigki Cristuk inawai tusag tatsui, Apajuí ashí wajiinak Cristun idaitusui.   <span class="verse" id="V28">28&#160;</span>Ashí Cristo idaitusbau atina dui, Cristo Apajuí Uchijiya duke Apajuiyai sumimkatnai, ni ashí wají aidauk idaitusbau asa. Nunikmatai Apajuik ashí nigki diistinai.   </div><div class='p'> <span class="verse" id="V29">29&#160;</span>Nantamu atsutin aish, ¿jakau pachisjum yamimajum dusha wají jukitasagmea yamimagme? jakau aidau tuke nantagchagtin aish, ¿wagka dita pachisjumesh yamimagme?   <span class="verse" id="V30">30&#160;</span>¿Tujash wagka jutiish ashí tsawantaish ishamainnumash yujainaji?   <span class="verse" id="V31">31&#160;</span>Yatsug aidauh, wika ashí tsawantai ishamainnum jamainnum wekaejai, nuniaknush atum Cristo Jesús iina Apujiya nu nemajuinajum nuna anentaimtakun shiig aneajai.   <span class="verse" id="V32">32&#160;</span>¿Wajina jukiuwaitja efesonmaya kuntin kajena iman aina nujai maanikuitag duish? Jakau nantagchatnaitkuig: “Kashin jinatin asá, yuwawagmi, uwajagmi”, tumainaitji.   </div><div class='p'> <span class="verse" id="V33">33&#160;</span>Tsanuamak aigpajum: “Aents pegkegchaujai tsaniamua nu pujut pegkeg unuimatjamua nuna emeseawai”.   <span class="verse" id="V34">34&#160;</span>Dekas aneaku pujakjum tudauk takasaigpajum, wagki Atum ainajum anuiya ujumak Apajuin dekachush awai, junak datsaagtinme tusan tajime.   </div><div class='s'>Jakau aidaush wajuk nantajagtina ainawa </div> <div class='p'> <span class="verse" id="V35">35&#160;</span>Tujash juna iniimush amainai: “¿Jakau aidaush wajuk nantajagtinuk ainawa? ¿Wajuku iyashimkag midiagtinaita?”   <span class="verse" id="V36">36&#160;</span>Anentainkachuh, jigkai ajaamua duka jaawai nunikmatai nuiya ajak tsapawai.   <span class="verse" id="V37">37&#160;</span>Trigo ajaakuik tikich ajak akuishkam dukegkau ajatsuk, jigkayí ajataiyai.   <span class="verse" id="V38">38&#160;</span>Dutikamun Apajuí wajuk wakegawa dutiksag tsapapawai, dutika makí makichik jigkainak wají ajakaita dutiksag suwawai.   </div><div class='p'> <span class="verse" id="V39">39&#160;</span>Nunisag neje aina dushakam betek ainatsui, aents aina nuna nejeesh ai, kuntin aina nuna nejeesh awai, namak aina nuna nejeesh ai, chigki aina nuna nejeesh awai.   <span class="verse" id="V40">40&#160;</span>Aantsag nayaimpinmaya iyashish ai, nugkanmaya iyashish awai. Tujash nayaimpinmaya aina nuna shiigmajish ai, nugkanmaya aina nuna shiigmajish awai.   <span class="verse" id="V41">41&#160;</span>Nunisag etsá etsantaijish ai, nantú etsantaijishá awai, tuja yaya aidau etsantaijish awai; yaya aidaukesh betek etsantuinatsui.   </div><div class='p'> <span class="verse" id="V42">42&#160;</span>Numamtuk atinai aents jinau nantajagtina dushakam. Aents jakauk besegtin asamtai ukunui, untsu nantainakug iyash kaugchatnun iyashimak nantakiagtinai.   <span class="verse" id="V43">43&#160;</span>Aents jakauk atsumnachu asamtai ukunui; nantainakug shiig pegkejan iyashimak nantakiagtinai, iyash kakaakchau ukusbauwa duka senchigtin waigkag nantakiagtinai.   <span class="verse" id="V44">44&#160;</span>Nugkaa yutuna duka, nugkaya iyashia nuuwai; nantaktina duka, wakannumia iyashia nuuwai. Awai nugkaa pujaku iyashimtai antsag wakannumia iyashimtaish.   </div><div class='p'> <span class="verse" id="V45">45&#160;</span>Aatus tawai Agagbaunmashkam: “Nagkamchaku aishmag najanamu Adán aajakua duka, iwaaku wajasui”. Untsu nagkanbaunum Adán aajakua nu Wakan pujutan sukagtin aajakui.   <span class="verse" id="V46">46&#160;</span>Tujash nayaimpinmaya iyashia duchauwai dekatkauk, nugkanmaya iyashia nuuwai; dui atinai nayaimpinum pujustina duka.   <span class="verse" id="V47">47&#160;</span>Nagkamchak aishmag aajakua duka, nugka jukí najanamu asa nugkaya aajakui, tikich aishmag aajakua duka, Apu Jesús nayaimpinmaya aajakui.   <span class="verse" id="V48">48&#160;</span>Nugkaya iyash aina juka, aishmag nugkanmaya najanamua nunú iyash ajutjamainawai; untsu iyash nayaimpinmaya jukitnaitag duka, nayaimpinmaya aishmag aajakua nunú iyash jukitnaitji.   <span class="verse" id="V49">49&#160;</span>Nunú aishmag nugka najanamu aajakua nuna niimé jukiuwaitag nunisaik, nayaimpinmayaya nuna niimé jukitnaitji.   </div><div class='p'> <span class="verse" id="V50">50&#160;</span>Yatsug aidauh, juna tajime: Neje numpajaiya duka Apajuí inamtaijinig wayashtinai. Iina iyashí besena jushakam, tuke besechu atina nuig waimaitsui.   <span class="verse" id="V51">51&#160;</span>Tujash Apajuinu yaunchuk dekaachbau aajakua nuna dekaatnume tusan wakegajai: Jutiik ashí jinashtinaitji, tujash ashí yapajinkau agtinaitji,   <span class="verse" id="V52">52&#160;</span>waamak piit tsuwisaik niimtayama numamtuk, trompeta inagnamun shinuktina dui. Wagki trompeta shinuktina nu antamuik jakau aidauk nantajagtinai ajumaish jakashtinun iyashimkag, nuniai jutii iwaaku aidautik iyashí yapagtam agtinaitji.   <span class="verse" id="V53">53&#160;</span>Dekas atsumnawai iyash besena nu, ajumaish besegchatin atinme tusa; iyash jinin aina jushakam, ajumaish tuke jachau atinme tusa.   </div><div class='p'> <span class="verse" id="V54">54&#160;</span>Nunik iyash besena nu ajumaish besegchatnun iyashimkamtai, nunisag iyash jauwa jushakam ajumaish jachau atinun iyashimkamtaig, Agagbaunum:  </div><div class='q'>“Jaamua duka depetkamu juwake”, tawa nu uminkatnai.   </div><div class='q'> <span class="verse" id="V55">55&#160;</span>“¿Jataiyah, tuwí ajutjamua, ame magkagtutaigmesh? ¿Ukumataiyah, tuwí ajutjamua, ame depetmataigmesh?”   </div><div class='q'> <span class="verse" id="V56">56&#160;</span>Jataiya nuna magkagtutaig tudauwa nuuwai, tudau senchijiya duka chicham umiktina nuuwai   </div><div class='q'> <span class="verse" id="V57">57&#160;</span>Tujash Apajuiya duke see tiyagmi,  </div><div class='q'>iina Apuji Jesucristui depetmatan amasua dui.   </div><div class='p'> <span class="verse" id="V58">58&#160;</span>Nuadui mina yatsug aneetaig aidauwah, ebetmamjajum pujusjum Apu Jesusa takatjig tuke mijattsuk ematajum; wagki atumek dekagme, Cristunu takaajum duka wainkagmek takaatsjume.   </div><ul class='tnav'>
<li><a href='index.htm'>1 Corintios</a></li>
<li><a href='1CO14.htm'>&lt;</a></li>
<li><a href='1CO.htm'>15</a></li>
<li><a href='1CO16.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
