<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Takasbau 23</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ACT23.htm" />
</head>
<body>
<ul class='tnav'>
<li><a href='index.htm'>Takasbau</a></li>
<li><a href='ACT22.htm'>&lt;</a></li>
<li><a href='ACT.htm'>23</a></li>
<li><a href='ACT24.htm'>&gt;</a></li>
</ul>
<div class="main">
 
<div class='chapterlabel' id="V0"> 23</div><div class='p'> <span class="verse" id="V1">1&#160;</span>Dutikam Pablo apu ijunjau aidaun shiig esetug diis chichaak:  </div><div class='p'>—Yatsug aidauh, wika Apajuí emtinish pegkeg anentaiyai pujusuitjai yamaiya juishkam nunisnuk pujajai.   </div><div class='p'> <span class="verse" id="V2">2&#160;</span>Tutai sumo sacerdote Ananías, aents Pablon adijis ijuna nuna: —Aanú tawa nu weni awatita tusa inajabi.   <span class="verse" id="V3">3&#160;</span>Tutai Pablo ayaak:  </div><div class='p'>—¡Aentsun tsanuwah, amina dekas Apajuí awatamtatui! Chicham umiktin tawa dutiksamek dekagtuatasam eketiatkumesh, ¿wagka chicham umiktina nu umitskesh awattá tujutme?   </div><div class='p'> <span class="verse" id="V4">4&#160;</span>Tutai nui pekajuidau Pablon chichajuinak:  </div><div class='p'>—¿Aajamesh Apajuí sumo sacerdotejish pegkegchaush chichagkamum? tiajabi.   </div><div class='p'> <span class="verse" id="V5">5&#160;</span>Tama Pablo ayaak:  </div><div class='p'>—Yatsug aidauh, wika Sumo Sacerdotenak dekachu asan tajai. Apajuí chichame agagbauwa nuishkam: “Atumin apujum aidauk pegkegchau chichajigpajum”,<a href="#FN1" class="notemark">*<span class="popup">Ex. 22.28.</span></a> tawai.   </div><div class='p'> <span class="verse" id="V6">6&#160;</span>Nuna tii Pablo saduceo aidau, nuigtú fariseo aidaushkam pachitjaun wainak senchi jiiká chichaak:  </div><div class='p'>—Yatsug aidauh, wika fariseowaitjai, fariseo uchijiyaitjai, nunin asan jakaish nantaktinaitji tau asamtai, nuna dekagtuatatus imatijuinawai, tuuyi.   </div><div class='p'> <span class="verse" id="V7">7&#160;</span>Pablo nuna timatai fariseo aidau, saduceo aidaujai ditak pempeentunikiag tuná tunaiyinakua, kanakajabi.   <span class="verse" id="V8">8&#160;</span>Wagki Saduceo aidauk, nantamuk atsutnai, ángel aidaush atsuinawai, wakan aidaush atsuinawai tuinai, fariseo aidauk ashí nunak awai tinu asag nunikagmayi.   <span class="verse" id="V9">9&#160;</span>Nunikag senchi untsumiagtai, wajumchik maestro chicham umiktinun jintikagtin fariseo weantu aidau, wajakiag chichainak:  </div><div class='p'>—Ju aentsuk makichik pegkegchaunakesh takaschae, makichik wakankesh nuniachkush angelkesh ausau amainai, tuidau.   </div><div class='p'> <span class="verse" id="V10">10&#160;</span>Ayatak nuní senchi shiniagtai, comandanteshkam ishabi Pablon maawainum tusa, nuniak suntag aidaun chichaman awetiabi, kaunawag nuiyanak jiiktinme, dutikawag dita batsatbaunum ejegawagti tusa.   </div><div class='p'> <span class="verse" id="V11">11&#160;</span>Dutikam kanittaman, kashi Apu Jesús Pablon wantintuk: “Pabloh, anentaim ichichiagta, Jerusalegka jui mina pachittsam etsegkaum antsamek, romashkam etsegkata”, tiuwai.   </div><div class='s'>Pablo maatasa chicham umigkamu </div> <div class='p'> <span class="verse" id="V12">12&#160;</span>Kashinia dui, ujumak judío aidau chichaman umikaju Pablo maami tusag, nunú umikchaik iik suimkak jukimi tiaju, nuninak yutash yutsuk, umutash umutsuk batsamsá, Pablo maami tuidau.   <span class="verse" id="V13">13&#160;</span>Nuna tumabiaju aidauk cuarentan nagkaesau aajakajui.   <span class="verse" id="V14">14&#160;</span>Nunú aidau sacerdote apuji aidaun, nuigtú tikich apu aidaun jegajiag chichajuinak:  </div><div class='p'>—Jutii aidauti, Pablo maachkuik iik suwimkak jukimi tiagji, nuniau asaja yutash yutsuk batsamsá maami taji tuidau.   <span class="verse" id="V15">15&#160;</span>Yamaik atum aidautijum, apu chichaman epegkin aina nujai comandante segatajum kashin jutii batsatbaunum itata tusajum, shiig kuitamka chicham dekajuami tusa utugmaina dutikajum, jutiik umintsá batsamtatji atumiin eke taachuk maatasa, tuidau.   </div><div class='p'> <span class="verse" id="V16">16&#160;</span>Nu tuinamun Pablo umayin akiinau uchi antuk, suntaja batsamtaijin wayau nunik Pablon ujakabi.   <span class="verse" id="V17">17&#160;</span>Dutikam Pablo capitán aina nuiyan makichik untsuk:  </div><div class='p'>—Ju uchi jukim comandante pujamunum ejegata, dutikam ni ujamain awa nuna ujaktí, tiabi.   </div><div class='p'> <span class="verse" id="V18">18&#160;</span>Tima capitán juki, comandante pujamunum ejegau, dutika:  </div><div class='p'>—Pablo achikam puja nunú untsujuk, jujú uchi jukim comandante ejetuata, ni ujamain awa nuna ujaktí tujutmae, tau.   </div><div class='p'> <span class="verse" id="V19">19&#160;</span>Tama comandante uchin uwegnum egkes juki niinak akanak:  </div><div class='p'>—¿Wají tujutta tame? tusa iniau.   </div><div class='p'> <span class="verse" id="V20">20&#160;</span>Tama ni ayaak:  </div><div class='p'>—Judío aidau chichaman umikagmae, nuninak amina pachipasag segatajum Sanedrín kashin Pablo itaata tusajum, shiig kuitamka chicham dekajuami tusa utugmaina dutikajum tujabiagmae;   <span class="verse" id="V21">21&#160;</span>tujash dekaskeap tuinawa tiipa, wagki cuarentan nagkaesau aents uumkag dakainawai, nu aidauk maachkuik iik suwimkak jukimi tuidau asag yutash yutsuk, umutash umutsuk batsamsá maami tiagmae; nunidau asag yamaik uminas aminak dakagmainawai aigmakti tusa, tau.   </div><div class='p'> <span class="verse" id="V22">22&#160;</span>Tima comandante uchin awemak:  </div><div class='p'>—Makichik aentskesh ujakaipa mina ujatkaum duka, tiuwai.   </div><div class='s'>Pablo apu Félix pujamunum awemamu </div> <div class='p'> <span class="verse" id="V23">23&#160;</span>Nunú ujaká ukukim jimag capitanin untsuká:  </div><div class='p'>—Doscientos suntag dawé weagtin aidau, setenta caballonum wegagtin, nuigtú doscientos nagki tinamkam umiktá, yamai kashia juik a las nueve Cesarea wetinme,   <span class="verse" id="V24">24&#160;</span>nuigtushkam makichik caballo shiig umikjum Pablo nui ekenjum iwaaku shiig kuitamkajum gobernador Félix pujamunum ejegatajum, tusa awemak;   <span class="verse" id="V25">25&#160;</span>juna cartan agatug awetiuwai:   </div><div class='pi'> <span class="verse" id="V26">26&#160;</span>“Witjai Claudio Lisias, gobernador Félix chichame antugtaiyah, eme anentsan kumpamjame.   </div><div class='pi'> <span class="verse" id="V27">27&#160;</span>Judío aidau, ju aentsua juna achikag maata tuidaun dekaan, wi mina suntajujai shimutkan ayamjukjai, romanmaya aentsui tabaun antukan.   <span class="verse" id="V28">28&#160;</span>Wajinmag imatjuinawa tusan dekajuatasan wakegau asan Sanedrín ejegamjai.   <span class="verse" id="V29">29&#160;</span>Nunikman dita chicham umitaiji aina nuna pachisag tuidaun antugkamjai; tujash ni cárcel wemaina nunak, maam amainnakesh dekajuachmajai.   <span class="verse" id="V30">30&#160;</span>Tujash judío aidau maawagtatus chichaman umigkagbaun ujatkagmatai, anui aminí awemajai; dutikakun chichaman tsanumjuina nunash segamjai ame antaminish niina pachisag, wagkag kajejuinawa nunash titinme tusan, dui wainiami”.   </div><div class='p'> <span class="verse" id="V31">31&#160;</span>Suntag aidaushkam dutikatajum tibaunak imatiksajag Pablon caballonum ekeni jukiag, kashi wee weenakua Antípatris jegawaju.   <span class="verse" id="V32">32&#160;</span>Kashinia dui suntag dawé ashina duka, Pablonak caballonum ematnume tusag ditá batsamtain waketjaju.   <span class="verse" id="V33">33&#160;</span>Nunik Cesarea jegawag cartan gobernadoran suwinak, Pablonash ejegawaju.   <span class="verse" id="V34">34&#160;</span>Nuna cartan gobernador aujus, tu nugkanmayayaitpa tusa inias; cilicianmayayaitjai tutai dekajua,   <span class="verse" id="V35">35&#160;</span>chichajak:  </div><div class='p'>—Amina tsanumjutpaina nu kaunak chichainakui, dekajuatjame timayi. Tusa achijatin aidaun inagmayi Herodes yaunchuk jega jagamkamu aajakua nui ejega shiig kuitamkatnume tusa.   </div><ul class='tnav'>
<li><a href='index.htm'>Takasbau</a></li>
<li><a href='ACT22.htm'>&lt;</a></li>
<li><a href='ACT.htm'>23</a></li>
<li><a href='ACT24.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V5">23:5</a>
<span class="ft">Ex. 22.28.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
