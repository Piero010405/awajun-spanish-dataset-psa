<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Salmos 148</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/PSA148.htm" />
</head>
<body>
<ul class='tnav'>
<li><a href='index.htm'>Salmos</a></li>
<li><a href='PSA145.htm'>&lt;</a></li>
<li><a href='PSA.htm'>148</a></li>
<li><a href='PSA150.htm'>&gt;</a></li>
</ul>
<div class="main">
 
<div class='chapterlabel' id="V0"> 148</div><div class='s'>Apajuí najankamu aidautigmek nii ememattajum </div> <div class='q'> <span class="verse" id="V1">1&#160;</span>¡Iina Apajuíji emematiagmi!  </div><div class='q'>¡Nayaim aidautijum Tuke Pujuu ememattajum!  </div><div class='q'>¡Yakí agkajunum Apajuí ememattajum!   </div><div class='q'> <span class="verse" id="V2">2&#160;</span>¡Atum Apajuí aentsji ángel aidautijum  </div><div class='q'>Apajuí ememattajum!  </div><div class='q'>¡Nayaimpinmaya suntag aidauwah,  </div><div class='q'>Apajuí ememattajum!   </div><div class='q'> <span class="verse" id="V3">3&#160;</span>¡Etsa, nantu aidauwah,  </div><div class='q'>Apajuí ememattajum!  </div><div class='q'>¡Yaya aidautigmesh Apajuí ememattajum!   </div><div class='q'> <span class="verse" id="V4">4&#160;</span>¡Yumi yakiya aidautigmesh  </div><div class='q'>Apajuí ememattajum!  </div><div class='q'>¡Nayaim shiig múunta  </div><div class='q'>dushakam Apajuín emematti!   </div><div class='b'> &#160; </div> <div class='q'> <span class="verse" id="V5">5&#160;</span>Tuke Pujuu daaji ememattajum,  </div><div class='q'>wagki nii chichakmatai,  </div><div class='q'>ashí najaneakua nuadui.   </div><div class='q'> <span class="verse" id="V6">6&#160;</span>Nii ashí umikui tuke asatnun;  </div><div class='q'>dutika chichaman umikui atakesh yapajinashtinun.   </div><div class='q'> <span class="verse" id="V7">7&#160;</span>¡Nugkaya aidautigmesh,  </div><div class='q'>tuja nayantsanum batsamin  </div><div class='q'>kuntin múun aidautigmesh,  </div><div class='q'>nayantsa initken batsamin aidaujaí  </div><div class='q'>Tuke Pujuu ememattajum!   </div><div class='q'> <span class="verse" id="V8">8&#160;</span>¡Chaajip, bicha, nieve, yujagkim aidautigmesh,  </div><div class='q'>tuja dase Apajuí dasenkati tima  </div><div class='q'>ishamain dasentin aidautigmesh,   </div><div class='q'> <span class="verse" id="V9">9&#160;</span>muja aidautigmesh, nain aidautigmesh,  </div><div class='q'>tuja ashí setug aidautigmesh,  </div><div class='q'>numi neje yujutai aidautigmesh  </div><div class='q'>Apajuí ememattajum!   </div><div class='q'> <span class="verse" id="V10">10&#160;</span>¡Kuntin tagkumtai, kuntin tagkumchatai,  </div><div class='q'>chigki aidau, kuntin japiinas yujau aidautigmesh,   </div><div class='q'> <span class="verse" id="V11">11&#160;</span>tuja ashí nugka múun aidaun  </div><div class='q'>apuji aidautigmesh, atumi aentsjum aidaujai,  </div><div class='q'>apu ashí nugkanmaya aidautigmesh,   </div><div class='q'> <span class="verse" id="V12">12&#160;</span>aishmag, nuwa,  </div><div class='q'>datsa, múuntuch aidautigmesh,   </div><div class='q'> <span class="verse" id="V13">13&#160;</span>ashí Tuke Pujuun daaji ememattajum,  </div><div class='q'>wagki ima niina daajiya duke múuntak!  </div><div class='q'>¡Niina imanjiya duka nayaimpin  </div><div class='q'>nugkajai nagkaesau múuntai!   </div><div class='b'> &#160; </div> <div class='q'> <span class="verse" id="V14">14&#160;</span>¡Apajuí niina aentsji aidaunak senchimtikawai!  </div><div class='q'>Nuadui niina aentsji Israel wegantu aidautik  </div><div class='q'>nii emematuinaji.  </div><div class='q'>¡Yajauwajah!  </div><div class='q'>Apajuí ememattai ati.   </div><ul class='tnav'>
<li><a href='index.htm'>Salmos</a></li>
<li><a href='PSA145.htm'>&lt;</a></li>
<li><a href='PSA.htm'>148</a></li>
<li><a href='PSA150.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
