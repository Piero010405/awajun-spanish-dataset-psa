<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Marcos 4</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/MRK04.htm" />
</head>
<body>
<ul class='tnav'>
<li><a href='index.htm'>Marcos</a></li>
<li><a href='MRK03.htm'>&lt;</a></li>
<li><a href='MRK.htm'>4</a></li>
<li><a href='MRK05.htm'>&gt;</a></li>
</ul>
<div class="main">
 
<div class='chapterlabel' id="V0"> 4</div><div class='s'>Ajakan ajakbaun pachis Jesús augmattsamu </div> <div class='r'>(Mt. 13.1-9; Lc. 8.4-8)  </div><div class='p'> <span class="verse" id="V1">1&#160;</span>Jesús ataktú kuchanum uwet jintinkagtau nunitai shiig kuashat aents tuwagkaju, nunikmatai barca kuchanum nanatunum egkemag ekeemsau, nuniai aents aidauk kuchá uwet kaamatak ijunaidau.   <span class="verse" id="V2">2&#160;</span>Nunik kuashat wají aidaun pachis augmatus jintinkagtak:   </div><div class='p'> <span class="verse" id="V3">3&#160;</span>“Antuktajum, ajakan ajakbau ajakmatatus weuwai.   <span class="verse" id="V4">4&#160;</span>Nunik jegantá ajajin jigkai nagkimam jintá kakekaunak, pishak kaketuk amukui.   <span class="verse" id="V5">5&#160;</span>Tikich jigkai kayagnunum nugka imanik atsamunum kakekauwai, nu nunikuk wamkes tsapaidiajui, wagki nugkak awankauch asamtai;   <span class="verse" id="V6">6&#160;</span>nuniktatman etsa jiinak, kagkapé initak akaejachu asamtai apeká ijinauwai.   <span class="verse" id="V7">7&#160;</span>Tuja tikich jigkai jagki ayaunum kakekaunak, jagki tsapainak yutuawajui, dutikamu asa nejeachui.   <span class="verse" id="V8">8&#160;</span>Tujash tikich jigkaik nugka pegkegnum kakekajui, nunikajuk tsapaidiag, tsakajag shiig nejekajui, ni treinta nejeai, tikich sesenta, tikich cien aatus nejekajui”, tau.   <span class="verse" id="V9">9&#160;</span>Nuna tii nuigtushkam: “Ni antutaiji ajamuk antukti”, tiuwai.   </div><div class='s'>Ajak augmattsa jintinkagtuamua nu pachisa tibau </div> <div class='r'>(Mt. 13.10-17; Lc. 8.9-10)  </div><div class='p'> <span class="verse" id="V10">10&#160;</span>Nigki juwakmatai, niijai juwakajua nu doce aina nujai inidau ajak augmattsa tibauwa nuna pachis.   <span class="verse" id="V11">11&#160;</span>Tama ni ayaak: “Atumnak Apajuí dekamtijamui ni inabauji dekajakchamua nuna; tujash tikich aina nunak ashí augmatbau pachisan tajai,   <span class="verse" id="V12">12&#160;</span>imanik wainainakush wainmachu wajukmaina nuniktinme, kuashat antuinakush antachu wajukmaina nuniktinme, nunidau asag yapajinashtinme nunitai tudau aidaujish tsagkugnagchatnume tusan”, tiuwai.   </div><div class='s'>Ajakan ajakbau timag nunak juna takun timajai tusa Jesús etsegkamu </div> <div class='r'>(Mt. 13.18-23; Lc. 8.11-15)  </div><div class='p'> <span class="verse" id="V13">13&#160;</span>Junashkam tiuwai: “¿Atumek jujú augmattsa tabauk dekatsjumek? ¿Aniautigmesh ashí wi augmattsan takuish, wajuk dekattagme?   <span class="verse" id="V14">14&#160;</span>Ajakan ajakbauwa duka chichaman ajakma nuuwai.   <span class="verse" id="V15">15&#160;</span>Ajaka jigkayí jintá kakekauwa nunin aina duka juninai: yamaikik chichaman antittaman wamak Iwanch tajua chicham ditai ajakmamua nuna sakapitkawai.   <span class="verse" id="V16">16&#160;</span>Tikich aidauk ajaka jigkayí kayagnunum ajakmamua nunin ainawai: chichaman antukag yamaikik shiig wakegas antuinawai,   <span class="verse" id="V17">17&#160;</span>tujash nu ajakak kagkapenachu asa ebetmamtsui; numamtuk utugchat minitmash nuniachkush Apajuí chichamen umidau asag waitkainam wamkes idaiyinawai.   <span class="verse" id="V18">18&#160;</span>Tikich aina duka ajaka jigkayí jagki ayaunum ajaamua nuninai: chichamnak antawai,   <span class="verse" id="V19">19&#160;</span>tujash ju nugkanmaya takat aina nuna imá senchi uyumainak, wiyakchameata tabaujiya nu tsanuinam nuigtú ashí wají ajuttí tusa senchi wakegamujiya nu egkemtam chicham antukbaujinak sakapag ajak nejemainchauwa nunin weawai.   <span class="verse" id="V20">20&#160;</span>Untsu jujú ainawai nugka pegkegnum ajamua nunin aina nu: chichaman antukag, jukiaju aidauk makichik ajak treinta jigkain, sesenta, cien aatus nejeawajua nunin ainawai”.   </div><div class='s'>Lámpara pachisa augmattsamu </div> <div class='r'>(Lc. 8.16-18)  </div><div class='p'> <span class="verse" id="V21">21&#160;</span>Junashkam chichaak: “¿Lámpara ekemakaish, dukukaik dutikachkuish pegaká wakentinig aputayama? ¿Dutiktsuk yakí ekenchataigkama?   <span class="verse" id="V22">22&#160;</span>Nunisag, ashí uukbau aidaush wantintsuk juwaktinuk atsawai, antsag ashí dekaachbau aidaushkam dekaamu agtinai.   <span class="verse" id="V23">23&#160;</span>Ni antutaiji ajuinamuk antuktinme”.   </div><div class='p'> <span class="verse" id="V24">24&#160;</span>Junashkam tiuwai: “Shiig antuktajum, tikichish utujagme dutiksagmek atumesh dutikam atatjume, antuidautigmek aan nagkaemasa eketam atinaitjume.   <span class="verse" id="V25">25&#160;</span>Wagki kuashat ajá duka nuní dukap suwam atinai; untsu piipich ajamua dusha, nu piipich ajamua dukesh atantam atinai”.   </div><div class='p'> <span class="verse" id="V26">26&#160;</span>Junashkam Jesús tiuwai: “Apajuí inabaujiya duka, aents jigkain nugká ajaa nuninai,   <span class="verse" id="V27">27&#160;</span>nunik ajaa kanak tepaish tuja iwaa pujaishkam kashi tsawai aish jigkaik tsapaawai, nunik tsakawai ajauwa duka wajuk tsakaawa nunak dekatsaig.   <span class="verse" id="V28">28&#160;</span>Nunak nugka nigki nejemtikamu asa nuniawai, dekatkauk dupaya nunin wee, tsakaak pasamjawai, nunik pasamega nui ayatak jigkaik weawai.   <span class="verse" id="V29">29&#160;</span>Nunik jigkayí tsamakmatai hozan juki jiintawai juuktatus, tsawan juumainji jegau asamtai”.   </div><div class='s'>Mostaza jigkayí pachisa augmattsamu </div> <div class='r'>(Mt. 13.31-32; Lc. 13.18-19)  </div><div class='p'> <span class="verse" id="V30">30&#160;</span>Junashkam Jesús tiuwai: “¿Apajuí inama dusha wají pachisaiya nuninai tumainaita, nuniachkuish wají augmatbaujaiya apatkaish tumainaita?   <span class="verse" id="V31">31&#160;</span>Duka mostaza jigkayí nugká ajatiama nuninai. Ashí nugkanmaya jigkai ajakmatai aina nuna nagkaesau shiig piipichi,   <span class="verse" id="V32">32&#160;</span>tujash ajaam tsakaakug ajak nugkauchik nejen aina nuna nagkaegas tsakawai, nunik kanawe muun wajasmatai yakiya pishak aidaushkam nuna wakentí bikintunum pasugmau ainawai”.   </div><div class='p'> <span class="verse" id="V33">33&#160;</span>Tusa Jesusak kuashat augmatbaun pachis jumamtin aidaun jintinkagtujakui, dita wajuk antumaina ainawa dutiksag.   <span class="verse" id="V34">34&#160;</span>Augmatbaun tutsukek aents aidaunak aujujakchauwai, tujash jintintaiji aina nunak ditanak akanki ashí jintias ujajakui.   </div><div class='s'>Jesús dase imijkamu </div> <div class='r'>(Mt. 8.23-27; Lc. 8.22-25)  </div><div class='p'> <span class="verse" id="V35">35&#160;</span>Nunú tsawantai kiyagbaunum Jesús jintintaiji aidaun chichajak:  </div><div class='p'>—Amain weagmi, tiuwai.   </div><div class='p'> <span class="verse" id="V36">36&#160;</span>Timatai aents aidaunak ukuinak, Jesús barcanum egketunak dutiksag jukiag weajui. Nuniai tikich barcanum minidaush aidau.   <span class="verse" id="V37">37&#160;</span>Nunik weenai dase senchi kuchan umpuak tsukatmitkau, imaniau asa barcanmag yumik bete wajasú.   <span class="verse" id="V38">38&#160;</span>Tujash Jesusak barca ukujin atamjutain atamjuk kanag egketu, nunittaman ishintainak:  </div><div class='p'>—¡Maestro! ¿Amek puyatkagtatsmek jutii jakektatag duka?, tuidau.   </div><div class='p'> <span class="verse" id="V39">39&#160;</span>Tama nantakí dasen jiyak idaiyak, kuchanashkam:  </div><div class='p'>—¡Mijakta! ¡Jasá asata!, tiuwai.  </div><div class='p'>Tamawaik daseshkam mijaku, nunikmatai kuchashkam wiyaku wajasú.   <span class="verse" id="V40">40&#160;</span>Nuna dutika niina jintintaiji aidaun chichajak:  </div><div class='p'>—¿Wagka sapigmajume? ¿Dekaskeapi tabauk atsugtamainawak?, tau.   </div><div class='p'> <span class="verse" id="V41">41&#160;</span>Nuna dutikamtai shiig senchi puyatkaju, nunikag ditak pempeentunikiag:  </div><div class='p'>—¿Jusha yaita dasesh, kuchash antujam awa dusha?, tudayinau.   </div><ul class='tnav'>
<li><a href='index.htm'>Marcos</a></li>
<li><a href='MRK03.htm'>&lt;</a></li>
<li><a href='MRK.htm'>4</a></li>
<li><a href='MRK05.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
