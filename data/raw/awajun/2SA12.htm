<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 2 Samuel 12</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/2SA12.htm" />
</head>
<body>
<ul class='tnav'>
<li><a href='index.htm'>2 Samuel</a></li>
<li><a href='2SA11.htm'>&lt;</a></li>
<li><a href='2SA.htm'>12</a></li>
<li><a href='2SA13.htm'>&gt;</a></li>
</ul>
<div class="main">
 
<div class='chapterlabel' id="V0"> 12</div><div class='s'>Natán Davitan jiyakbau </div> <div class='p'> <span class="verse" id="V1">1&#160;</span>Tuke Pujuu profeta Natágkan Davitai awemauwai. Dutikam Davitan jegajua aujak:  </div><div class='p'>“Makichik yaaktanum jimag aents pujujakui. Tikichia duka aajakui wiakuch, untsu tikich ujudauch aajakui.   <span class="verse" id="V2">2&#160;</span>Nunú wiakchanuk uwig aidau, baka aidau shiig kuashat ajujakui.   <span class="verse" id="V3">3&#160;</span>Untsu ujudauchinuk ima makichkiuch uwig sumapakbau ajujakui. Nunak ima nigki tsakapajui. Tuja nunú uwijak niijai niina uchiji aidaujai aatus ijunag pujus tsakajui. Imatika aneasa kuitabau asa, uwijak dita yuwinamun niishkam yujakui, tuja umutnashkam dita umuinamun umujakui. Untsu kanakug dita kanamunum ayaumas kanujakui. Tuja nunú múuntak uwignak niina nawanjijai betek kuitamajakui.   </div><div class='p'> <span class="verse" id="V4">4&#160;</span>“Tuja makichik tsawantai makichik aents nunú wiakchan ijagsatatus jegajuauwai. Nunikmatai, niinu uwig aidauk, baka aidauk shiig kuashat ayaig, nuna maa ijag ajamtan sujimak, ujudauchi uwigji makichkiuch pujaun atanki maa inagkauwai, ijagkan ajamsatatus”, tiuwai.   </div><div class='p'> <span class="verse" id="V5">5&#160;</span>Nuna David antuk, senchi kajeka Natágkan chichajak:  </div><div class='p'>“¿Wagkag tikima nunash dutikawabi? ¡Nunú aentsuk shiig pegkegchauwai! Nuadui, Tuke Pujuu pachisan tajame: ¡Nuna dutikauwa duka dekas mantamnamainai!   <span class="verse" id="V6">6&#160;</span>Nuigtushkam nuna dutikauk cuatro uwija akiken akikmamainai, wagki aents ujudauchin wait anenjachu asa”, tiuwai.   </div><div class='p'> <span class="verse" id="V7">7&#160;</span>Tusa tutai Natán ayaak:  </div><div class='p'>“¡Nunú aents pegkegchauwa duka ametme! Nuadui Tuke Pujuun Israel aents aidau Apajuín emematin aina nunú yamai juna aatus tujamui:  </div><div class='p'>“ ‘Wi aminak Israel aents aina nuna apuji ati tusan adaikamiagme. Tuja Saúl maawai tusanchakam ayamjukmaijame.   <span class="verse" id="V8">8&#160;</span>Ame pujusa inamjatnunash, amina apugmi nuwe aidaujai amasmaijame. Nuigtushkam Israel aents aidaun Judá wegantu aidaujai apuji awagsajame. Tuja wi imatikan amasuitag nunú ame diisam imanchauwaitkuig, aan kuashat amastajame timajai.   </div><div class='p'> <span class="verse" id="V9">9&#160;</span>“ ‘Tujash ¿wagka mina chichameg intimjutkimesh wi dakitamush pegkegchaush takasume? Suntag amonita aents aidau Uríasan maatnume tusam inamjaume. Dutikawamin maawagmatai, ame niina nuwe atankiume.   </div><div class='p'> <span class="verse" id="V10">10&#160;</span>“ ‘Tuja mina intimjutkim Uríasa nuwe jujukium nuadui, yamai nagkamas amina pataim aina nunak tuke puyajai mainiagtinai, dutikamu asag kuashat waitiagtinai.   <span class="verse" id="V11">11&#160;</span>Amina uchijum aina duke pempeentugmakiag waitkagmasagtinai. Tuja amina ikaa nuwem aina nuna uchijum atanjamki, amesh wainminig pan tsawai dutikati titatjai, wagki tikich aents aidaush ashí dekaatnume tusan.   <span class="verse" id="V12">12&#160;</span>Amek uumka takamsaume, tujash wika ashí Israel aents aidau dekainamunum tsawai pan iwainaktatjai’, tawai Tuke Pujuu”, tiuwai.   </div><div class='p'> <span class="verse" id="V13">13&#160;</span>Tusa tama David Natágkan chichajak:  </div><div class='p'>“Tuke Pujuun pegkegchaun takagsajai”, tau.  </div><div class='p'>Tutai Natán ayaak:  </div><div class='p'>“Tuke Pujuu amina tudaugminak tsagkugtamjae, nuadui jakashtatme.   <span class="verse" id="V14">14&#160;</span>Tujash amek Tuke Pujuu tuke dushikiakum pegkegchau takamsaum duwi, amina uchijum akiina duka jakattawai”, tiuwai.   </div><div class='p'> <span class="verse" id="V15">15&#160;</span>Nuna tusa ukuak Natán niina jeen wakitkiuwai.  </div><div class='p'>Nunikmatai pujus Uríasa nuween David uchin akiauwa nuna Tuke Pujuu jatan susauwai, dutikam senchi jau.   <span class="verse" id="V16">16&#160;</span>Nunitai David uchi jakai tusa Apajuín segaak, yujumkan yutsuk ijagma pegakjin kanutan dakitak, nugka tepes kanau.   <span class="verse" id="V17">17&#160;</span>Imanik waittai niina atuwe apu aidau jegajuawag inankitag tuidau. Dutikamash niig dakitau. Tuja ditajai ijunja yujumak yutanashkam dakitau.   </div><div class='p'> <span class="verse" id="V18">18&#160;</span>Tujash nunú uchik siete tsawan wegak jakauwai. Nunikmatai suntaja apuji Davitan kuitamin aidau nii ujatan ishamaidau, wagki dita anentaimsag: “Uchi eke jatsaigkish ii niijai chichajinish, wake besemag dekapeau asa, ii tabaunak antugtamchama nuniaush ¿wajuk ujaktajiki uchi jakae tusaish? ¡Tusa ujajin nuna antuk nuni nagkaemas wake besemag dekapeak, pegkegchaunakesh dutikmainai!” tuidau.   </div><div class='p'> <span class="verse" id="V19">19&#160;</span>Tusa chichaidaun David antuk, dekas uchik jakaegapi tiuwai. Tusa ditan untsuka iniak:  </div><div class='p'>“¿Uchish jakachmaka?” tau. Tutai:  </div><div class='p'>“Ehe, uchik jakame”, tiajui.   </div><div class='p'> <span class="verse" id="V20">20&#160;</span>Tuja siete tsawantai uchi jak tepesua nuaduik Davitak makichkish maichui, tuja kugkuinnakesh nijamkachui, nuigtush jáanch pegkegnakesh nugkutsuk pujau. Nunik pujau uchi jakae tabaun dekaa, nugká tepau nantaki mainiuwai, nunik kugkuinun nijamak jáanchin yapagmamauwai. Nunik Tuke Pujuun ememattatus aak Apajuíjai chichatai aakmakbaunum wayauwai. Nunik Apajuín ememati ukuak, yujumkan sujusagmatai yuwatjai tusa niina jeen weuwai. Nunik jegamtai yujumak susam yuwauwai.   <span class="verse" id="V21">21&#160;</span>Yujumkan yuwamtai inake aidau chichajuinak:  </div><div class='p'>“Uchi iwaku pujusmataig aneakum yujumak yutsuk ijagma pujusam buutmaume, tuja uchi jakamtaig nantakim yujumak shiig yuwaum dusha, Apuh, amesh ¿wagka aniame?” tuidau.   </div><div class='p'> <span class="verse" id="V22">22&#160;</span>Tiagtai David ditan ayaak:  </div><div class='p'>“Uchi jak tepema nuaduik Apajuí mina wait anenjug etsagagchaintash tusan yujumka yutsuk ijagma pujusan buutmajai.   <span class="verse" id="V23">23&#160;</span>Tuja yamai uchi jaka nuaduish ¿wagkanuk ijagma pujusnush buuttaja? Wika uchi ataktu tsagagti tusanuk tumaitsujai. ¡Wi jakun niijai ijunjatnaitjai! Untsu niig ataktu aneantag wijaig pujumaitsui”, tiuwai.   </div><div class='s'>Salomón akiinamu </div> <div class='p'> <span class="verse" id="V24">24&#160;</span>David niina uchiji Betsabéyai akiamu jakamtai, nuwe Betsabé buuttai etsagkeg ukukiuwai. Nunik pujau tikich tsawantin nuwen ijagsatatus wejiuwai. Nunik jegá niijai kanajui. Dutikam pujus ejapjuk uchi aishmagkun uchigmakui, dutikamtai David adaikauwai Salomón. Tuja nunú uchinak Tuke Pujuu anejakui.   <span class="verse" id="V25">25&#160;</span>Nuadui Tuke Pujuu profeta Natágkan akateak: “David niina uchiji akiina nunak Jedidía<a href="#FN1" class="notemark">*<span class="popup">“Jedidía” tawa nunak hebreo chichamnumak “Apajuín aneetai” taku tawai.</span></a> adaikati”, tusa tiuwai. Tusa tima David niina uchijin Jedidía adaikauwai.   </div><ul class='tnav'>
<li><a href='index.htm'>2 Samuel</a></li>
<li><a href='2SA11.htm'>&lt;</a></li>
<li><a href='2SA.htm'>12</a></li>
<li><a href='2SA13.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V25">12:25</a>
<span class="ft">“Jedidía” tawa nunak hebreo chichamnumak “Apajuín aneetai” taku tawai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
