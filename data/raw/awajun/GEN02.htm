<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Génesis 2</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/GEN02.htm" />
</head>
<body>
<ul class='tnav'>
<li><a href='index.htm'>Génesis</a></li>
<li><a href='GEN01.htm'>&lt;</a></li>
<li><a href='GEN.htm'>2</a></li>
<li><a href='GEN03.htm'>&gt;</a></li>
</ul>
<div class="main">
 
<div class='chapterlabel' id="V0"> 2</div><div class='p'> <span class="verse" id="V1">1&#160;</span>Juna Apajuí aatus nayaimpin, ashí nayaimpinum ayá nujai najana, nugkanash ashí nugkanum ayá nujai najanak ashimkauwai.   <span class="verse" id="V2">2&#160;</span>Ashí najanak umik, tsawan sieteya juwi Apajuík ayamjauwai.   <span class="verse" id="V3">3&#160;</span>Nuadui nunú tsawantan Apajuí etegkauwai, tsawan pegkejam tuke takashtai, ayamtai atin ati tusa.   <span class="verse" id="V4">4&#160;</span>Jujuwai Apajuí nayaimpin nugkajai najanamua nunú pachisa augbattsamu.  </div><div class='s'>Nugka pegkeg Edén tutainum Apajuí aentsun apusamu </div> <div class='p'>Apajuí nayaimpin nugkajai najanauwa nunú tsawantaik,   <span class="verse" id="V5">5&#160;</span>makichik numikesh, dupagkesh tsapaichu aajakui. Wagki eke Apajuí yumin yutumtikchau asamtai. Nuigtushkam aents nuna takai ajakmamainkesh atsujakui.   <span class="verse" id="V6">6&#160;</span>Ayatak nugka initkenia yumi bukuiti jiinki nugkan ukatujakui.   <span class="verse" id="V7">7&#160;</span>Nuwiyan Apajuí, nugka yukukuntun juki aentsun najanauwai. Dutika najana aepes, dujinum umpua mayain egketuk, aents iwaku ema inankiuwai.   </div><div class='p'> <span class="verse" id="V8">8&#160;</span>Nuna dutika, Apajuí etsa minitaijiya atú Edén nugkanum yujagken ajatuauwai, dutika nuwi nii aents najanamujin apusauwai.   <span class="verse" id="V9">9&#160;</span>Apajuí ashí numi pegkeg aidaun yujág yutai aidaunash uyujkauwai. Untsu nuna ejapeen ajatuawai jimag ajakan. Makichik ajak nuna neje yuwakuik tuke jachatai tabaun, tikich ajakan neje yujuaik, pegkejash pegkegchaujai dekatai tabaujai.   </div><div class='p'> <span class="verse" id="V10">10&#160;</span>Nunú nugka Edégnum makichik namak jiiniuwai ajak aidaun ukatkatin. Nunik nuwiya ipak usumta imajin namak tsegkejui.   <span class="verse" id="V11">11&#160;</span>Makichik tsegkeakun daaji Pisón tutai aajakui. Nunú namakak nugka Havilá tutai dekas oro pujamua nuna tentea apajakui.   <span class="verse" id="V12">12&#160;</span>Nuiya oro ima shiig pegkejai. Nuanuig ayawai numi bedelio daagtin puwaji kugkuin, tuja kaya ónice tutaishkam ayawai.   <span class="verse" id="V13">13&#160;</span>Tuja tikich tsegkeakbaun daajiyai Guihón tutai. Nunú Cus nugkan ashí tentea apajakui.   <span class="verse" id="V14">14&#160;</span>Kampatuma nunuwai namaka daaji Tigris. Duka Asiria nugka, etsa minitaiya nuni awa aatus nagkaemakui. Untsu ipak usumta nuna daajiyai namak Eufrates.   </div><div class='p'> <span class="verse" id="V15">15&#160;</span>Apajuí aentsun Edégnum: “Juwi pujusam takakum ajakmata, dutikakjum kuitamkata ashí wi najankag juka”, tusa apusauwai.   <span class="verse" id="V16">16&#160;</span>Dutika chichajak: “Ashí yujág juju ajanum ayá juka yuwata.   <span class="verse" id="V17">17&#160;</span>Untsu yujág pegkeg, pegkegchaujai dekatai ajá ejapeen waja duka yuwawaipa, nunú yuwakmek dekas jakattame”, tiuwai.   </div><div class='p'> <span class="verse" id="V18">18&#160;</span>Nuna tusa Apajuí chichaak: Aishmag ima nigki pujakug pegkegchauwai, dekas niijai tsanias pujusa yainimainun najanatjai, tiuwai.   <span class="verse" id="V19">19&#160;</span>Apajuí ashí nugkanmaya kuntin aidaun najankauwai, ashí chigki wegantu aidaunashkam najanak aentsun juki itan awajus: Ame maki makichik kuntin aina juna daajig adaijata, tusa tima nii imatiksag adaijauwai.   <span class="verse" id="V20">20&#160;</span>Ashí kuntinu daaji aidaunak, chigki wegantu aina nunashkam nii adaijamua nunisag juajui. Nuna aents dutika takak pujakushkam, niijai atuesa yainimainjinak igkugchauwai.   </div><div class='p'> <span class="verse" id="V21">21&#160;</span>Nuadui Apajuí aishmagkun kaján ipatuk senchi ikanag niina pagaen makichik jujukiuwai, dutika agkau tepeamtai nigki esamtikauwai.   <span class="verse" id="V22">22&#160;</span>Nunú aishmagkun pagae jujukbauwai Apajuí nuwan najanauwai, dutika aishmagkun ejetiuwai.   <span class="verse" id="V23">23&#160;</span>Nuna wainak aishmag chichaak:  </div><div class='p'>“Juka mina iyashjuiya pagae juki najanamui, nuadui niina daajig nuwa tutai atatui, wagki Apajuí aishmagnumian juki najadau asamtai.”   </div><div class='p'> <span class="verse" id="V24">24&#160;</span>Nuadui aishmag nuwenkug makichik iyashik weawai. Nuniau asa apajinak niina dukujijai ukuak ima niina nuwejaig pujumainai.   </div><div class='p'> <span class="verse" id="V25">25&#160;</span>Aishmagkuk, niina nuwejai mai wisu batsamajaku ainawai, tujash nuniakush datsaamájakchaju ainawai.   </div><ul class='tnav'>
<li><a href='index.htm'>Génesis</a></li>
<li><a href='GEN01.htm'>&lt;</a></li>
<li><a href='GEN.htm'>2</a></li>
<li><a href='GEN03.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
