<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Marcos 9</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/MRK09.htm" />
</head>
<body>
<ul class='tnav'>
<li><a href='index.htm'>Marcos</a></li>
<li><a href='MRK08.htm'>&lt;</a></li>
<li><a href='MRK.htm'>9</a></li>
<li><a href='MRK10.htm'>&gt;</a></li>
</ul>
<div class="main">
 
<div class='chapterlabel' id="V0"> 9</div><div class='p'> <span class="verse" id="V1">1&#160;</span>Junashkam Jesús chichaak:  </div><div class='p'>—Dekas tajime: Atum jui ijunjum juiyatijum ujumak aidautijum eke jatsuk iwaaku pujusjumek, Apajuí inama nu senchijijai minau wainkatnutigmesh ajume, tiuwai.   </div><div class='s'>Jesús yapajinamu </div> <div class='r'>(Mt. 17.1-13; Lc. 9.28-36)  </div><div class='p'> <span class="verse" id="V2">2&#160;</span>Jesusak seis tsawan nagkaemakiu ai, Pedron, Jacobon, Juagkan aatus juki ditanak akanki muja yakí tsakajunum weuwai. Nui ditá eemtin, Jesusa niimé yapajinauwai.   <span class="verse" id="V3">3&#160;</span>Jaanchjig winchamtin, shiig puju, nugkanmaya jaanchi nijaukesh imatikag puju emamainchau aajakui.   <span class="verse" id="V4">4&#160;</span>Nuniai Moisés, Elías aatus Jesusjai chichaidaun wainkajui.   <span class="verse" id="V5">5&#160;</span>Nunik Pedro Jesusan chichajak:  </div><div class='p'>—Maestroh, pegkejai jutii jui batsatag duka, nuniau asá kampatum aak aakmakagmi. Makichik aminu, tikich Moisesdau nuigtú Eliasdau, tau.   </div><div class='p'> <span class="verse" id="V6">6&#160;</span>Nunak ni tabaujinakesh dekachiatak tiuwai, wagki ishamkaju asag.   <span class="verse" id="V7">7&#160;</span>Nuna taig yujagkim ijikui, nuniai yujagminmaya chichaak: “Juuwai mina uchig anetaijuk, ni antugkatajum”, tabaun antukajui.   <span class="verse" id="V8">8&#160;</span>Nuna taig diikmá, imá Jesusnak wainkajui nuigtú tikichik atsuidau.   </div><div class='p'> <span class="verse" id="V9">9&#160;</span>Nunik mujanmaya akaebaunum, dita wainkamujinak Aentsmaga akiinauwa nu jaka nantatsaigkik makichik aentsnakesh ujakainum tusa akatjajui.   <span class="verse" id="V10">10&#160;</span>Tibau asag ditakek pachitsuk idaiyinayatak, jaka nantatsaigkik tawa nunash wajukatnunak tawa tusag iniinidau.   <span class="verse" id="V11">11&#160;</span>Nuninak Jesusan iniinak:  </div><div class='p'>—¿Wagka maestro chicham umiktinun jintinkagtin aidaush, dekatkauk Eliasá taatnai tuinawa?, tuidau.   </div><div class='p'> <span class="verse" id="V12">12&#160;</span>Tiagtai Jesús ditan ayaak:  </div><div class='p'>—Dekaskenmag Eliasak niiyá eemak taatnai nunik ashí wají aidaunak ni ataktú iwajatnai. Tujash ¿Aentsmaga akiinau pachisaish wajintu agagbauwaita, senchi waittsatnai nuigtush dakitjamu atinai tatsuak?   <span class="verse" id="V13">13&#160;</span>Tujash wi tajime: Eliasak taabi, nunikmataish ashí dita wakegaina dutiksag inagkeatkiagmayi, agagbaunum niina pachis tawa dutiksag, tiuwai.   </div><div class='s'>Wakan pegkegchau uchin egkemtuamun Jesús etsagagbau </div> <div class='r'>(Mt. 17.14-21; Lc. 9.37-43)  </div><div class='p'> <span class="verse" id="V14">14&#160;</span>Nunik ni jintintaiji aidau batsatbaunum jegakmá, wainkaju kuashat aents tuwajuk aun, tuja maestro chicham umiktinun jintinkagtinchakam ditajai tudayinaun.   <span class="verse" id="V15">15&#160;</span>Nunidau Jesusan wainkag puyatuk tupikatkiag jegaantag kumpamawajui.   <span class="verse" id="V16">16&#160;</span>Nunikmatai ditan iniak:  </div><div class='p'>—¿Wají pachisjumea ditajaish tudaijume?, tau.   </div><div class='p'> <span class="verse" id="V17">17&#160;</span>Tutai aents tuwakbaunmaya makichik ayaak:  </div><div class='p'>—Maestroh, mina uchijun wakan pegkegchau egkemtua chichachu etugtimun amina itajuajame.   <span class="verse" id="V18">18&#160;</span>Junak wakan egkemtakug nugká ajinuwe, nunik saun apak, nain takegtak, ichichkam patamnuwe. Imatijutin asamtai amina jintintaijum aidaun jigtugkitajum timajai, tujash tujinkagmae, tau.   </div><div class='p'> <span class="verse" id="V19">19&#160;</span>Tutai Jesús ayaak:  </div><div class='p'>—¡Aents dekaskeapi tuchau aidauwah! ¿Wajupá dukapea atumjaish pujumainaitja? ¿wajupá dukapek dakastajime minak dekaskeapi tujuttinme tusanush? Jui uchi itantá, tiuwai.   </div><div class='p'> <span class="verse" id="V20">20&#160;</span>Timatai uchin ejentuntaju. Dutikam wakan pegkegchaushkam Jesusan wainak uchinak waugmitkak nugká ajiaju, dutikam tadaegak saun apakú;   <span class="verse" id="V21">21&#160;</span>nunitai Jesús uchí apajin iniak:  </div><div class='p'>—¿Junash wajutí nagkamsaya imatikawa?, tau.  </div><div class='p'>Tama ni ayaak:  </div><div class='p'>—Uchuch aig nagkamas.   <span class="verse" id="V22">22&#160;</span>Dutikau asa kuashtá jinumash patakta tinuwe, namakash ajug maata tinuwe. Ame machikish dutikmainaitkumek, jutiish wait anenkagtujam yaijatkata, tau.   </div><div class='p'> <span class="verse" id="V23">23&#160;</span>Tutai Jesús ayaak:  </div><div class='p'>—Dekaskeapi tumainaitkuminig, dekaskeapi tawa nudauk ashí dutikmain ajawai, tau.   </div><div class='p'> <span class="verse" id="V24">24&#160;</span>Tusa taig uchí apajishkam untsumak:  </div><div class='p'>—¡Dekaskeapi tajai! ¡Wi dekaskeapi tachakuish yainkata!, tiuwai.   </div><div class='p'> <span class="verse" id="V25">25&#160;</span>Jesús kuashat aents tuwagtai wainak, wakan pegkegchaun jiyak:  </div><div class='p'>—Wakan chichachu empekuwah, wi tajame: ¡Jiinkim ukuktá, ataktuk waketjukmek egkemtuawaipa!, tiuwai.   </div><div class='p'> <span class="verse" id="V26">26&#160;</span>Tama wakanchakam untsumak uchin kujamtikak waugmitkak jiinkiuwai, nunikmatai uchik jaka iyaantu. Nunitai kuashat aents chichainak:  </div><div class='p'>—Jakajamah, tuidau.   </div><div class='p'> <span class="verse" id="V27">27&#160;</span>Tujash Jesús uwegnum achiká inankiu, dutikam wajainiu.   </div><div class='p'> <span class="verse" id="V28">28&#160;</span>Nuna dutika Jesús jegá wayamtai, jintintaiji aidau agkan niinak iniinak:  </div><div class='p'>—¿Wagka jutiish jiiktakamaish tujinkamji?, tuidau.   </div><div class='p'> <span class="verse" id="V29">29&#160;</span>Tiagtai ni ayaak:  </div><div class='p'>—Tujash ju wakania juka junisaikik jimaitsui ayuno takaaku Apajuí aujku jiimainai, tiuwai.   </div><div class='s'>Jesús awentsag ni mantamnatnuji etsegkamu </div> <div class='r'>(Mt. 17.22-23; Lc. 9.43-45)  </div><div class='p'> <span class="verse" id="V30">30&#160;</span>Nuwiya jiinki Galilea wegamunum makichik aentskesh dekawainum tusa Jesús dakitau,   <span class="verse" id="V31">31&#160;</span>wagki ni jintintaiji aidaun jintintu asa. Nunik:  </div><div class='p'>—Aentsmaga akiinauwa nunak aents aidaunum sujukagtatui, dutikawagmatai maawagtatui. Tujash jakaashkam kampatum tsawanta jui nantaktatui, tau.   </div><div class='p'> <span class="verse" id="V32">32&#160;</span>Tutaish ditak ni tawa nunak dekamain dekapenachu, nuninakush ishamaidau asag iniaschajui.   </div><div class='s'>Yaki dekas imá wagaakush atinaita tiagbau </div> <div class='r'>(Mt. 18.1-5; Lc. 9.46-48)  </div><div class='p'> <span class="verse" id="V33">33&#160;</span>Yaakat Capernaúm jegawajui, nunik nui jegá batsatbaunum Jesús jintintaiji aidaun: ¿Jintaa minisjumesh wají tudaimugme?, tau.   <span class="verse" id="V34">34&#160;</span>Tujash ditak chichainachu, wagki jintaa minisag ditak pempeentunikiag, yaki imá wagaakush atinaita tudaiyaju asag.   <span class="verse" id="V35">35&#160;</span>Nuniagtai ekeemsau, nunik jintintaiji doce aina nuna untsuká: Ni dekatkau atatus wakegauk, ashí tikich aina nuna ukujin amainai, nuniak ashí tikich aidaun takajin amainai.   <span class="verse" id="V36">36&#160;</span>Nuna tii uchin juki ejapen awasauwai, dutika minaaki juki chichaak:   <span class="verse" id="V37">37&#160;</span>Ju uchia junin aidaun mina daajui juidauk, mina jujuinawai; tuja mina jujuina duka, minakek jujuinatsui, mina awetiuwa nunash juwinawai.   </div><div class='s'>Jutiin shiwagmatjamtsu duka jutiinu asa aniawai </div> <div class='r'>(Lc. 9.49-50)  </div><div class='p'> <span class="verse" id="V38">38&#160;</span>Tutai Juan chichaak:  </div><div class='p'>—Maestroh, makichik wainkamji amina daagmin iwanchin jiyau, tujash jutiijai minitan dakitakui, amek aikawaipa timaji, tau.   </div><div class='p'> <span class="verse" id="V39">39&#160;</span>Tutai Jesús ayaak:  </div><div class='p'>—Atumek aikawaipa tusagmek tiigpajum. Makichik aentskesh mina daajui wainchatain iwainayatkug, pempeentugsagkek pegkegchaunak chichagtumaitsui.   <span class="verse" id="V40">40&#160;</span>Jutiin shiwagmatjamtsu duka, jutiinu asa nuniawai.   <span class="verse" id="V41">41&#160;</span>Tuja makichik aentskesh atumin mina daajui, Cristunu asagmin yumin amasú aidauk, dekas tajime, dita wají shiig pegkeg jukitnujiya nunak megkaekachagtinai.   </div><div class='s'>Tikichin pegkegchau takamtikaidau tibau </div> <div class='r'>(Mt. 18.6-9; Lc. 17.1-2)  </div><div class='p'> <span class="verse" id="V42">42&#160;</span>“Makichkikesh jujú piipich aina juiya mina dekaskeapi tujutuina nuna tudaun takamtikaidauk, dekas kaya muun juki kuntugnum jigká detua nayantsa kunajin ajugká ajapmainus ajapachbau ainatai.   <span class="verse" id="V43">43&#160;</span>Amina uwejum tudau takamtijamkuig tsupikta, dekas pegkejai muntuch wajasá pujut tuke atina nui wayamuk, jimá uwegtin asá waitiaku pujutai, jii tuke kajinchaunum waimaina nu,   <span class="verse" id="V44">44&#160;</span>nuig akash jinuchu nuigtú jiishkam tuke kajinchauwa nui.   <span class="verse" id="V45">45&#160;</span>Tuja amina dawem tudau takamtijamkuig tsupikta, dekas pegkejai pujut tuke atina nui shutusá wayamuk, jimá nawentin asá waitiaku pujutai, jii tuke kajinchaunum ajapeam amaina nu,   <span class="verse" id="V46">46&#160;</span>nuig akash jinuchu nuigtú jiishkam tuke kajinchauwa nui.   <span class="verse" id="V47">47&#160;</span>Amina jiim tudaun takamtijamkuig ukuinkata, dekas pegkejai Apajuí inamtaijiya nui makichik jiintin wayamu, jimag jiintin asá waitut tuke atina nui ajapeam amaina nu,   <span class="verse" id="V48">48&#160;</span>nuig akash jinuchu nuigtú jiishkam tuke kajinchauwa nui.   </div><div class='p'> <span class="verse" id="V49">49&#160;</span>“Wagki ashí nunú aidauk weejai kachitiama numamtuk jiiyai kachiam agtinai.   <span class="verse" id="V50">50&#160;</span>Week<a href="#FN1" class="notemark">*<span class="popup">Diistá Mt. 5.13.</span></a> pegkejai; tujash jea jeatuji megkaekamtaish, ¿utugsaiya ataktush jea jeatush emamainaita? Atuminish weega numamtin ajutjabiagti nuigtú shiig agkan tikichjai pujamush ajutjamtinme”.   </div><ul class='tnav'>
<li><a href='index.htm'>Marcos</a></li>
<li><a href='MRK08.htm'>&lt;</a></li>
<li><a href='MRK.htm'>9</a></li>
<li><a href='MRK10.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V50">9:50</a>
<span class="ft">Diistá Mt. 5.13.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
