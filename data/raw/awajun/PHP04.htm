<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Filipenses 4</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/PHP04.htm" />
</head>
<body>
<ul class='tnav'>
<li><a href='index.htm'>Filipenses</a></li>
<li><a href='PHP03.htm'>&lt;</a></li>
<li><a href='PHP.htm'>4</a></li>
<li><a href='COL01.htm'>&gt;</a></li>
</ul>
<div class="main">
 
<div class='chapterlabel' id="V0"> 4</div><div class='p'> <span class="verse" id="V1">1&#160;</span>Nuadui mina yatsug aneetaig aidauwah, wika atumnak senchi aneajime, wi atumiin shiig aneamu ajuta duka, wají shiig pegkejan jumainaitag imanai. Nunin asamtai, atum Apu Jesusai ebetmamjajum pujajum nunisjumek pujustajum.   </div><div class='p'> <span class="verse" id="V2">2&#160;</span>Evodia, Sintiquejai segainajai Apu Jesusa nemajuidau asag shiig chichasag pujustinme, tusan.   <span class="verse" id="V3">3&#160;</span>Dutiksanuk aminashkam mina kumpag betek umin asamin segajame, aanú ubag aina nu yaigtá tusan, ditak wijai betek yamajam chicham etsegbaunum senchi takasagmayi Clementejai, nuigtú tikich aina nujai; nunú aidau daajig aents pujuta jukiu papinum agattaiya nui agatkamu ainawai.   </div><div class='s'>Imá Apu Jesusaig tuke dakujustajum </div> <div class='p'> <span class="verse" id="V4">4&#160;</span>Tuke Apu Jesusaig dakujitajum. Awaksanuk tajime: ¡Dakujustajum!   <span class="verse" id="V5">5&#160;</span>Atumí shiig awajkagtutaigmea dusha ashí aents aidaush wainkamu atí. Apu Jesús taatnuk namput wajaschae.   </div><div class='p'> <span class="verse" id="V6">6&#160;</span>Makichkish atumkek uyumá pujuigpajum, nunitsuk Apajuí aujkujum ashí iwaintuktajum nuniakjum see titajum.   <span class="verse" id="V7">7&#160;</span>Apajuí agkanji, ashí dekatan nagkaega nunú, atumi anentaimnak nuigtú anentaimtagminash Cristo Jesusai kuitamjutpaktatjume.   </div><div class='p'> <span class="verse" id="V8">8&#160;</span>Nuigtushkam yatsug aidauh, ashí dekaseg aina nui, ashí ajantusa diita nui, ashí pegkeg takaamu aina nui, ashí ayatak pegkeg aina nuig, ashí kakagchau ata nui, ashí eme anentsá diyam atanum, nuigtú eme anentam amaina nui anentaimsatajum.   </div><div class='p'> <span class="verse" id="V9">9&#160;</span>Ashí wi jitintuauwaitjim nu takastajum, ashí wi takaamu nuigtú antukuitjum dushakam dutikatajum; nuniagmin Apajuí agkan pujutan sukagtina nu atumjaish atatui.   </div><div class='s'>Filiposnumia anentag suwamu </div> <div class='p'> <span class="verse" id="V10">10&#160;</span>Shiig senchi shiig aneajai Apu Jesusai, ataktú mina uyumatjukujum dui, atum mina tuke uyumatjin agmaujum nunak dekajai, nuninaitkujum dutikmain atsau asamtai ankaugme.   <span class="verse" id="V11">11&#160;</span>Wika junak atsumau asan tatsujai, wika ajuta nujaig shiig aneasa pujutan unuimajuitjai.   <span class="verse" id="V12">12&#160;</span>Wika ujunauch pujutnash dekajai, antsanuk kuashat ajutkagtamunum pujutnashkam dekajai; nunin asan ashí wajuk pujuinjaki nunash unuimajuitjai, shiig yuwa pujutnash, yapajayatku pujutnash, kuashat ajutkagtamunum pujutnash, atsumayatku pujutnash.   <span class="verse" id="V13">13&#160;</span>Ashí nunak nunimainaitjai, Cristo senchimtijau asamtai.   <span class="verse" id="V14">14&#160;</span>Tujash atumek wi waitiamujua nui pegkeg dutikaugme.   </div><div class='p'> <span class="verse" id="V15">15&#160;</span>Atumshakam dekagme filiposnumia aidauwah, nagkamchakun yamajam chichaman etsegkatasan Macedonia pujaun jiinkibiag nuig, makichik iglesiakesh minak yainkachagmayi, imá atumek yainkabiugme;   <span class="verse" id="V16">16&#160;</span>nuniau asajum wi Tesalónica pujaish awetugbaijume, nuigtush awentsagmekesh wi atsumag nuna dutikati tau asajum.   <span class="verse" id="V17">17&#160;</span>Wika junak anentag sujustinme tusan tatsujai, atumdau aan nagkaemas ajutjamtinme tusan tajime.   <span class="verse" id="V18">18&#160;</span>Atum Epafroditowai awetugbaijum nunak ashí imatiksanuk jukibiajai, yamaik wi atsumamun nagkaegas ajutui, duka pegkeg kugkuin apeamu Apajuin shiig awagma imanuyi.   <span class="verse" id="V19">19&#160;</span>Nuadui mina Apajuijua nu, ashí atumin atsugtamjum nunak, niina wiyakchaji dekas imana nuna imatiksag Cristo Jesusai amaamu jukitnaitjume.   <span class="verse" id="V20">20&#160;</span>Apajuí iina Apajiya nu, nigki tuke ememattai atí. Aatus atí.   </div><div class='s'>Inagnaku akatmabau </div> <div class='p'> <span class="verse" id="V21">21&#160;</span>Ashí yatsug Cristo Jesusai pegkeniaju aina nunú kumpamjutuata. Antsag yatsug wijai batsata dushakam atumnash kumpamjamainawai.   <span class="verse" id="V22">22&#160;</span>Nunisag ashí pegkejam aina dusha kumpamjamainawai, imá senchi Cesara jeenia aina nu.   </div><div class='p'> <span class="verse" id="V23">23&#160;</span>Iina Apuji Jesucristo wait anenkagtamujiya nu ashí atumi wakanminish ajutjamtinme.  </div><div class='p'>Aatus atí.  </div><ul class='tnav'>
<li><a href='index.htm'>Filipenses</a></li>
<li><a href='PHP03.htm'>&lt;</a></li>
<li><a href='PHP.htm'>4</a></li>
<li><a href='COL01.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
