<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Isaías 41</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ISA41.htm" />
</head>
<body>
<ul class='tnav'>
<li><a href='index.htm'>Isaías</a></li>
<li><a href='ISA40.htm'>&lt;</a></li>
<li><a href='ISA.htm'>41</a></li>
<li><a href='ISA42.htm'>&gt;</a></li>
</ul>
<div class="main">
 
<div class='chapterlabel' id="V0"> 41</div><div class='s'>Israel aents aidaunak wi agkanmitkatnaitjai tusa Apajuí tibau </div> <div class='q'> <span class="verse" id="V1">1&#160;</span>Apajuí chichaak:  </div><div class='q'>“Yaakat múun nayantsanum ijus ayá nuwi  </div><div class='q'>batsamin aidautijum takamtak pujusjum antugtuktajum.  </div><div class='q'>Tuja nugka muunnum batsamin aidautigmesh  </div><div class='q'>ishamkagtutsuk kaunatajum.  </div><div class='q'>Nunikagmin atumesh shiijash batsatjum nunú ijunja dekaami.  </div><div class='q'>Nunika atumesh wajukatagmeki  </div><div class='q'>nunú chicham umikmi.   </div><div class='q'> <span class="verse" id="V2">2&#160;</span>Etsa minitaiya nuwiya apu  </div><div class='q'>tuke depetma nunash ¿ya dutiknaita?  </div><div class='q'>Anú apu tikich nugkanmaya aidaun depetuk  </div><div class='q'>ijinatnume tusan umiaunuk witjai.  </div><div class='q'>Nuadui nunú apu suntaji aidau, puyagjai,  </div><div class='q'>nagkijai aatus shaa dekeaja tsaitiama numamtuk  </div><div class='q'>tsaikag ijinatnume,  </div><div class='q'>dutikawag chijichi kagakun dase umpui dapampaak  </div><div class='q'>utsauwama numamtuk emegkagtinme tusan idaijai.  </div><div class='q'>Dutikakun dita apuji aidaushkam suntaji amutam  </div><div class='q'>sapijin ditai yunumjatnume tusan idaijai.   </div><div class='q'> <span class="verse" id="V3">3&#160;</span>Shiwaajin pataetakush ishamain atsaunum,  </div><div class='q'>agkan shiig wamak nanaakas shimatai tumain  </div><div class='q'>shimitnume tusash ¿ya dutiknaita?   </div><div class='q'> <span class="verse" id="V4">4&#160;</span>Witjai nuna dutikaunuk.  </div><div class='q'>Yama nagkamchakun nugkan nayaimpijai  </div><div class='q'>najanawaitag duwi nagkamsan,  </div><div class='q'>yaunchuk waji nagkaemajua nunak,  </div><div class='q'>tuja yamai nagkaema nunashkam,  </div><div class='q'>wi dutiknaitjai.  </div><div class='q'>Witjai Tuke Pujuu dekas Apajuínuk.   </div><div class='q'> <span class="verse" id="V5">5&#160;</span>Wi dutikamunak yaakat nayantsanum  </div><div class='q'>ijus batsamin aidauk wainin ainawai.  </div><div class='q'>Nuna wainainak senchi sapigmainawai.  </div><div class='q'>Nugkashkam ashí yantamnum uujui.  </div><div class='q'>Aents tikich nugkanmaya aidau ijunjagtatus  </div><div class='q'>ashí kaunawag mininawai.   </div><div class='b'> &#160; </div> <div class='q'> <span class="verse" id="V6">6&#160;</span>“Maki makichik aents dakumak najanin aidauk  </div><div class='q'>niina kumpajinak ima niinakek idaitsui,  </div><div class='q'>yayawai dutikak anentain ichichtawai.   </div><div class='q'> <span class="verse" id="V7">7&#160;</span>Dakumak najanin aina duka patakumtain,  </div><div class='q'>nugkutain orojai najanin aina nuna chichajuinak:  </div><div class='q'>‘Pegkeg najanme, idaitsuk takasta’, tuinawai.  </div><div class='q'>Tuja martillowai takau aidauk,  </div><div class='q'>jiju awatug ikag najanin aidaun chichajuinak:  </div><div class='q'>‘Achija umikum duka pegkejai’, tuinawai.  </div><div class='q'>Nuna tusag dakumka najanamu iyajai tusag  </div><div class='q'>clavowai achiawag ukuinawai.”   </div><div class='b'> &#160; </div> <div class='q'> <span class="verse" id="V8">8&#160;</span>Apajuí chichaak:  </div><div class='q'>“Jacob wegantu Israel aents aidauwah, antuktajum:  </div><div class='q'>Atumek mina inakeg, wi etejamu ainagme.  </div><div class='q'>Atumek mina kumpag Abraham aajakua  </div><div class='q'>nunú wegantu ainagme.   </div><div class='q'> <span class="verse" id="V9">9&#160;</span>Tuja tikich nugkanum achija yajuakam  </div><div class='q'>atushat batsatutigmin wi agkanmitkauwaitjime,  </div><div class='q'>dutikan mina takagtustajum tusan chichagkun:  </div><div class='q'>‘Atumek mina inakeg ainagme’, tiuwaitjime.  </div><div class='q'>Wi atumnak etegkauwaitjime,  </div><div class='q'>nuadui atumnak dakitjankesh idaisachjime.   </div><div class='q'> <span class="verse" id="V10">10&#160;</span>Ishamkagtukaigpa, wi atumjaig pujajai.  </div><div class='q'>Ishamkagtukaigpa, witjai atumi Apajuíjinuk.  </div><div class='q'>Wi atumnak senchimtikajime,  </div><div class='q'>wi atumnak yayajime,  </div><div class='q'>mina uweg senchigtin depetmauwa duwi  </div><div class='q'>ayamjukan kuitamjime.   </div><div class='b'> &#160; </div> <div class='q'> <span class="verse" id="V11">11&#160;</span>“Amina kajegtamin aidaunak, wi inatsaktinaitjai.  </div><div class='q'>Dutika ai ememamujinak kajimatkiagtinai.  </div><div class='q'>Atumjai maanidaushkam ashí ijinawajam megkaejattawai.   </div><div class='q'> <span class="verse" id="V12">12&#160;</span>Nunik megkaejamtai, wainkatasajum  </div><div class='q'>egakjumesh wainkashtinaitjume,  </div><div class='q'>wagki amejai maaniatag tinu aidauk  </div><div class='q'>ashí amukam megkaejatnai.   </div><div class='q'> <span class="verse" id="V13">13&#160;</span>Tujash aminak wi achiakjame.  </div><div class='q'>Wi atumin chichagkun: ‘Ishamkagtukaigpa,  </div><div class='q'>wi atumnak yayajime’ tiuwaitjime”, tawai Apajuí.   </div><div class='b'> &#160; </div> <div class='q'> <span class="verse" id="V14">14&#160;</span>Tuja Apajuí ataktu awagki chichaak:  </div><div class='q'>“Jacob wegantu Israel aents aidautigmek,  </div><div class='q'>piipich kakakchau ainakjumesh,  </div><div class='q'>ishamkagtukaigpa, wi atumnak yayajime.  </div><div class='q'>Witjai Israel aents aidau Apajuíji pegkegmanuk,  </div><div class='q'>wi atumnak agkanmitkauwaitjime.   </div><div class='q'> <span class="verse" id="V15">15&#160;</span>Antuktajum nijah: Atum ainajum anuiyan,  </div><div class='q'>makichik trigo akatain yamagman,  </div><div class='q'>naín batsatkan najanattajai.  </div><div class='q'>Dutikamtai nujai muja aidau tsaikam  </div><div class='q'>yukukuntu awajsattagme.  </div><div class='q'>Tuja nain aina dushakam tsaiktatjume,  </div><div class='q'>dutikawagmin chijichi kagaku tuwasua weaku atatui.   </div><div class='q'> <span class="verse" id="V16">16&#160;</span>Nunú yakí takui nagkimjumin, dase umpui utsagtinai.  </div><div class='q'>Tuja trigo akagbau, dukee utsankam  </div><div class='q'>wampuji juwakun dase shiig senchi dasentak  </div><div class='q'>utsauwama numamtuk,  </div><div class='q'>atumi shiwaajum aidaun dapampaak utsagtatui.  </div><div class='q'>Dutikamtai Israel aents aidaun Apajuíji  </div><div class='q'>pegkegma nuwi shiig aneasam pujuttame,  </div><div class='q'>nuniakum ima niyaig eme anenmamtatme.   </div><div class='b'> &#160; </div> <div class='q'> <span class="verse" id="V17">17&#160;</span>“Aents ujudauch kuichkigtinchau,  </div><div class='q'>wajigtuchu wekagas yumi egá egakua  </div><div class='q'>wainkacha kitamak umumain atsujam,  </div><div class='q'>suweuchijin jujug wekaetatui.  </div><div class='q'>Tujash wi niinak yaigtinaitjai,  </div><div class='q'>witjai Tuke Pujuu Israel aents aidau Apajuíjinuk,  </div><div class='q'>nuadui ditanak kajimatkinuk idaisashtinaitjai.   </div><div class='q'> <span class="verse" id="V18">18&#160;</span>Muja uwegshunum entsa ayau awajsatnaitjai,  </div><div class='q'>tuja nugka ségaju paka aidaunmashkam  </div><div class='q'>yumi pukuni kuashat jiiniagtinai.  </div><div class='q'>Nuadui yumi kuashat ayau asamtai,  </div><div class='q'>dupa shiig tsapak aama iman uwegshunak emaktatjai.   </div><div class='q'> <span class="verse" id="V19">19&#160;</span>Uwegshunmak setug aidaun,  </div><div class='q'>numi acacia aidaun, arrayan aidaun,  </div><div class='q'>nuigtu olivo aidaun tsapapitkatnaitjai;  </div><div class='q'>untsu nugka bukunum, numi pino aidaun,  </div><div class='q'>abeto aidaun, nuigtu cipre aidaun tsapapitkatnaitjai.   </div><div class='q'> <span class="verse" id="V20">20&#160;</span>Nuna ashí aents aidau wainkatnume,  </div><div class='q'>nuninak puyatjus unuimagtinme,  </div><div class='q'>wi Tuke Pujuun mina senchigjai dutikag nuna.  </div><div class='q'>Witjai Israel aents aidaun Apajuíji pegkegmanuk,  </div><div class='q'>wi nunak najanauwaitjai”, tiuwai.   </div><div class='s'>Apajuí tikich apajuímtai aidaun atsaneamu </div> <div class='q'> <span class="verse" id="V21">21&#160;</span>Jacob wegantu Israel aents aidaun Apajuíji chichaak:  </div><div class='q'>“Apajuímtai dakumka najanamu aidautijum kaunajum,  </div><div class='q'>chichamjumaktajum, nuniakjum atumi takatjum ayamjuktajum.   </div><div class='q'> <span class="verse" id="V22">22&#160;</span>Kaunatajum,  </div><div class='q'>nunikjum atakea duwi atin etsegkatajum,  </div><div class='q'>dutikakjum yaunchuk waji nagkaemajua nunú  </div><div class='q'>shiig ujajatkatajum, iish shiig antukagmi  </div><div class='q'>atakea duish wajig nagkaemagtinaita nunú,  </div><div class='q'>tuja dusha dekas uminkatpash nunú diismi.   </div><div class='q'> <span class="verse" id="V23">23&#160;</span>Atakea duish waji nagkaemagtatua nunú tukagtitajum.  </div><div class='q'>Atum dekas Apajuíyaitkugmek nunú iwainaktajum.  </div><div class='q'>¡Atum dutikmain pegkeg aidau,  </div><div class='q'>tuja pegkegchaukesh,  </div><div class='q'>nuniachkush ishamain iina uwaktamain  </div><div class='q'>aidaukesh iwainaktajum!   </div><div class='q'> <span class="verse" id="V24">24&#160;</span>¡Atumek shiig wainkauch ainagme,  </div><div class='q'>nuadui makichkish iwainamaitsugme!  </div><div class='q'>¡Atumin kajintsa anentaimauwa duka  </div><div class='q'>pegkegchau shiig wainkayai!   </div><div class='b'> &#160; </div> <div class='q'> <span class="verse" id="V25">25&#160;</span>“Makichik aentsun etsa minitaiya nuwiyan jiikjai,  </div><div class='q'>dutikan niina daajin untsuka ai nujinmanini minawai.  </div><div class='q'>Nunú aentsua nunú tikich apu aidaunak tsakus  </div><div class='q'>najamaina numamtuk najaktatui,  </div><div class='q'>tuja ichinka najanin duwen nawen najama  </div><div class='q'>numamtuk najak ukuktatui.   </div><div class='q'> <span class="verse" id="V26">26&#160;</span>Junak emtikan eke nagkaematsaig wi ashí ujajime.  </div><div class='q'>Dakumka najanamu apajuímtai aina duka  </div><div class='q'>wi etsejag nunak, wi taatsaigkik yaunchkek  </div><div class='q'>makichkish etsegchau ainawai;  </div><div class='q'>Dita chichamuk makichkish antugchatayai.   </div><div class='q'> <span class="verse" id="V27">27&#160;</span>Junak makichkish etsegchatain wi Jerusalégnumia aidaun ujakuitjai.  </div><div class='q'>Tuja aents achija yajuakbau tikich nugkanum batsata duka,  </div><div class='q'>dukap atsuk waketjattawai tusa etsegkatnun  </div><div class='q'>wi makichik aentsun akatjan Jerusalén awemajai.   </div><div class='q'> <span class="verse" id="V28">28&#160;</span>Ashí diyajai, tujash makichik apajuímtai  </div><div class='q'>dakumka najanamukesh wantintsui;  </div><div class='q'>chichaman etsegmainkesh makichkish wantintsui.  </div><div class='q'>Tuja wi ditan iniasagmag nuna aigmainkesh  </div><div class='q'>makichkish wantintsui.   </div><div class='q'> <span class="verse" id="V29">29&#160;</span>¡Ditak shiig wainak ainawai!  </div><div class='q'>Dita dutikmainuk makichkish atsawai.  </div><div class='q'>Ditak dakumka najanamu waa ainawai.”   </div><ul class='tnav'>
<li><a href='index.htm'>Isaías</a></li>
<li><a href='ISA40.htm'>&lt;</a></li>
<li><a href='ISA.htm'>41</a></li>
<li><a href='ISA42.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
