<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Lucas 7</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/LUK07.htm" />
</head>
<body>
<ul class='tnav'>
<li><a href='index.htm'>Lucas</a></li>
<li><a href='LUK06.htm'>&lt;</a></li>
<li><a href='LUK.htm'>7</a></li>
<li><a href='LUK08.htm'>&gt;</a></li>
</ul>
<div class="main">
 
<div class='chapterlabel' id="V0"> 7</div><div class='s'>Jesús Capernaumnumia capitani inaken etsagagbau </div> <div class='r'>(Mt. 8.5-13; Jn. 4.43-54)  </div><div class='p'> <span class="verse" id="V1">1&#160;</span>Jesús aents aidau jintinbaun ashimak Capernaúm weuwai.   <span class="verse" id="V2">2&#160;</span>Nui makichik capitán pujau, nuna inake aneetaijiya nu jau, nuniak jakattak tepau.   <span class="verse" id="V3">3&#160;</span>Nunitai Capitán Jesús pachisa chichaamun antuk, ujumak judío apuji aidaun awetiuwai, mina inakjun taa etsaentujati, timae titajum tusa.   <span class="verse" id="V4">4&#160;</span>Tima Jesusan jegajiag ujakaju, nuninak:  </div><div class='p'>—Au capitanik dekas wait aneasam yaimainaitme;   <span class="verse" id="V5">5&#160;</span>nigka judío aidautinash anejatnuwe, nuniau asa jega ijuntainash jegamjutpakmayi, tuidau.   </div><div class='p'> <span class="verse" id="V6">6&#160;</span>Tiagtai Jesuschakam ditajai weuwai. Tujash jegá tikiju wajasá weenai, capitán<a href="#FN1" class="notemark">*<span class="popup">Diistá Mt. 8.8.</span></a> ujumak niina kumpají aidaun ishitkauwai, dutikak: “Apu kajegtukaigka, wika niiya ibau, mina jegajui utuamak amaitsujai;   <span class="verse" id="V7">7&#160;</span>nuniau asan wika niinakesh adijmaitsujai, tujash tsagagti tujutti, tamak mina inakjush tsagagtatui;   <span class="verse" id="V8">8&#160;</span>wagki wikishkam apu umigbau ajutui, antsag suntag mina umigtuidaush ajutuinawai, nunú aina nuiyan wi: Wetá, tamak wegawai: Tikichia nuna: Taata, tamak minawai, aikasnuk mina inakjunash: Ju dutikata, tamak dutikawai”, tujamae tita tiuwai.   <span class="verse" id="V9">9&#160;</span>Tusá ujaam Jesús antuk anentai jegagchau, nunik nui aents minidaun ayampattsag:  </div><div class='p'>—Dekas tajime, Israel aina nuiyanakesh imatika dekaskeapi tabauji ajamunak wainkachjai, tau.   </div><div class='p'> <span class="verse" id="V10">10&#160;</span>Nunú awemamu aidau waketug jegá jegakmag, inak jau ukukbauk tsagag pegkeg pujaun wainkaju.   </div><div class='s'>Nuwa wajé uchijí jakau Jesús inankimu </div> <div class='p'> <span class="verse" id="V11">11&#160;</span>Nu nuniku ai, Jesús yaakat Naín tutainum wegau, nunitai ni jintintai aidau nuigtú kuashat aents aidau saetukaju.   <span class="verse" id="V12">12&#160;</span>Nunik yaakta waitijin tikiju wajas wegai, nuwa wajé uchijí makichkiuch ajamu jakamtai ukustatus emaidau, nunitai nuwan uyunainak kuashat aents weedau.   <span class="verse" id="V13">13&#160;</span>Nunittaman Apu Jesús nuwan wainak wait anenjau, nunik chichajak:  </div><div class='p'>—Buutipa, tiu.   </div><div class='p'> <span class="verse" id="V14">14&#160;</span>Tusa jakau patasá yanakí emamun adijkau, nunik antigku. Dutikamtai yanasá weedaush wajantaju, nunikmatai Jesús chichajak:  </div><div class='p'>—Datsauchih, amina tajame nantaktá, tiu.   </div><div class='p'> <span class="verse" id="V15">15&#160;</span>Tama jakaushkam nantakiu, nunik chichatan nagkabau, nunikmatai Jesús dukujin susauwai.   <span class="verse" id="V16">16&#160;</span>Dutikamtai ashí aents aidauk ishamkag Apajuin emematuinak: Profeta dekas senchigtin jutiinash wantintugmakji, Apajuí ni aentsji aidautin yaimpaktatus tajutjamaji, tuidau.   </div><div class='p'> <span class="verse" id="V17">17&#160;</span>Nu Jesús dutikamuk ashí Judeanmag antuekau, nuigtú tikiju aneem batsatu aidaunmashkam.   </div><div class='s'>Juan Yamijatin ni jintintaiji aidaun chicham dekaatajum tusa ishiakbau </div> <div class='r'>(Mt. 11.2-6)  </div><div class='p'> <span class="verse" id="V18">18&#160;</span>Juagká jintintaiji ashí nu wají dutikamu aidaun ujakaju. Dutikam Juagshakam jimag jintintaijin untsuká,   <span class="verse" id="V19">19&#160;</span>Apu Jesús pujamunum awemau iniastinme: “¿Amekaitam minitnai tibauwa nu atsa tikichik dakastatag?” tusa.   <span class="verse" id="V20">20&#160;</span>Tusá awemajam Jesusan jegajuawag:  </div><div class='p'>—Juan Yamijatna nu amina iniasti tusa awetamaji, nuniak: ¿Amekaitam minitnai tibauwa nu atsa tikichik dakastatag? timae, tuidau.   </div><div class='p'> <span class="verse" id="V21">21&#160;</span>Nuna tuinaig aents jau aidaun, tikich jatai waituidaunash, wakan pegkegchau egkemtuamu aidaun, nuigtú kuashat wainmachu aidaunash nimtikiaju.   <span class="verse" id="V22">22&#160;</span>Tiagtai Jesús ditan ayaak:  </div><div class='p'>—Wetajum, nunikjum atum wainkaujum ju nuigtú antukujum dushakam Juan ujaktajum: Wainmachush wainmainawai, shutú aidaushkam wekaegainawai, lepragtin aidaush tsagainawai, empekush antuinawai, jakaush nantainawai, tuja ujunauch aidauk yamajam chicham ujaam ainawai;   <span class="verse" id="V23">23&#160;</span>nuigtú shiig aneasagtinai minai dekaskeapi tabaujin megkaegainatsu duka, timae tusam ujaktajum, tiuwai.   </div><div class='s'>Juan pachisa Jesús tibau </div> <div class='r'>(Mt. 11.7-15)  </div><div class='p'> <span class="verse" id="V24">24&#160;</span>Juan awemamu aidau waketjamtai, Jesús Juagkan pachis aents aidaun iniak: “¿Wají wainkatasagmea uwegshunmash weabiugme? ¿Tagkanan dase umpuau wainkatasagmek weabiujum?   <span class="verse" id="V25">25&#160;</span>Nuniachkugmesh ¿wají wainkatasagmea weabiugme? ¿Aents, jaanch shiig pegkejan nugkujá pujau wainkatasagmek weabiujum? Atumek dekagme, nugkutai shiig pegkejan nugkuaju aidauk rey aidau jeen shiig aneenak pujuinawai.   <span class="verse" id="V26">26&#160;</span>Tujash ¿wají wainkatasagmea weabiugme? ¿Profetaka? Ehé, dekaske, duka profeta nagkaesau aajakui.   <span class="verse" id="V27">27&#160;</span>Juuwai ni pachisa agagbauwa duka:  </div><div class='q'>“ ‘Wi mina chichamjun etsegnun emtikan awemajai,  </div><div class='q'>ni jintanak umigtamkati tusan’, tawa nu.   </div><div class='m'> <span class="verse" id="V28">28&#160;</span>“Dekas tajime, ashí aents akiinaina nuiyag Juagká nagkaesauk atsawai, tujash Apajuí inamtainig aents imanchauchia nuuwai niina nagkaesauk.   </div><div class='p'> <span class="verse" id="V29">29&#160;</span>“Nunú tabaun antukag ashí aents aidau nuigtú apú kuichkiji atinun ijumin aidaushkam, Apajuí nuniktinme tusa wakega nuna dutiksag umiinak, Juan yamijatbaunum yamimakajui.   <span class="verse" id="V30">30&#160;</span>Tujash fariseo aidauk, maestro chicham umiktinun jintinkagtin aidaujai dakitjaju, Apajuí ditan wait anentuinak umiktajum tibauwa nu umitnak, nunidau asag Juan yamijatbaunmash yamimakchajui”.   </div><div class='s'>Juagkan dekaskeapi tichaju aidau </div> <div class='r'>(Mt. 11.16-19)  </div><div class='p'> <span class="verse" id="V31">31&#160;</span>“¿Jujú aents aina junash wajijai apatkanua tumainaitja? ¿Wajijai betekai tumainaita?   <span class="verse" id="V32">32&#160;</span>Ditak, uchi aidau plazanum pekaamsag kumpajijai untsuninak: ‘Flauta umpuakuish, atumek nantsemachmaugme; wake besemjan kantamkuish, buutchamugme’, tudaiyin aina numamtin ainawai.   <span class="verse" id="V33">33&#160;</span>Wagki Juan Yamijatin taa pagnash yuwachu, vinonash umachu nuniakui atum chichagkujum: Iwanch ajamu asa aniawai, tajume.   <span class="verse" id="V34">34&#160;</span>Tuja Aentsmaga akiinauwa nu yutainash yuwau, umutainash umakui: Ju aentsua juka yuwa yuwakua wegawai nuigtush vino umú wekaewai, nuniau asa apú kuichkiji ijumin nuigtú tudaugtin aina nuna kumpajiyai, tajume.   <span class="verse" id="V35">35&#160;</span>Tujash Apajuí yachajiya nunak, uchijí aina nu pegkegnak iwainawai”.   </div><div class='s'>Jesusan fariseo Simón daagtin ipaamu </div> <div class='p'> <span class="verse" id="V36">36&#160;</span>Fariseo aina nuiya yujumkan ajamsatatus Jesusan ipauwai, tima fariseo jeen wayá mesanum jegan ekeemsauwai.   <span class="verse" id="V37">37&#160;</span>Nuniai nuwa pujutji pegkegchauwa nu yaaktanum pujau. Nuniau Jesús fariseo jeen yuwak pujawai tabaun dekaa, botella alabastro najanamunum kugkuinun juki tajuntau;   <span class="verse" id="V38">38&#160;</span>nunik Jesusa nawen ayaumas pujus buutak nawen negaikiajui, dutika intashinig ujugtuju, nuniak nawen kugkuntak kugkuinui ukatu.   <span class="verse" id="V39">39&#160;</span>Dutiktai fariseo Jesusan ipauwa nunú nigki anentaimas: “Jujú aents profetayaitkug, ya antiawa, tuja jusha nuwash wajukuita, pujutji pegkegchauwa nuna dekamainapi”, tau.   </div><div class='p'> <span class="verse" id="V40">40&#160;</span>Nunitai Jesús chichaak:  </div><div class='p'>—Simón, makichik wajiin titajame.  </div><div class='p'>Tutai:  </div><div class='p'>—Maestro tujutta, tau.   </div><div class='p'> <span class="verse" id="V41">41&#160;</span>Tutai Jesús ayaak:  </div><div class='p'>—Kuichkin tsagkatkagtinun jimag aents diwimaidau, nuniamunum makichkia nu quinientos denario diwimai, tikichia nu cincuenta diwimu;   <span class="verse" id="V42">42&#160;</span>nunú akikmamainji atsujiagtai mai tsagkujauwai. Yamai tujutta: ¿Ju jimaja juwiyash tu imá senchish aneemainaita?, tau.   </div><div class='p'> <span class="verse" id="V43">43&#160;</span>Tama Simón ayaak:  </div><div class='p'>—Diwijí imá muun tsagkujamua nu imá senchi aneemain diyajai. Tutai: Duka dekas tiume, tau.   </div><div class='p'> <span class="verse" id="V44">44&#160;</span>Tusa nuwan ayampatua diis Simogkan chichajak:  </div><div class='p'>—¿Ju nuwa wainmek? Jeemin wayamjai, nunikmataish daweg dijagtinuk yumik sujuschamume; tujash jujú dawejun negaikiag niina intashinig ujugtujae.   <span class="verse" id="V45">45&#160;</span>Kumpamjakmesh minak kugkuntsachmaume; tujash ju nuwa juka wayamag dui nagkamas dawegnak kugkunjú pujawai.   <span class="verse" id="V46">46&#160;</span>Buukeajuish aceiteyaikish nijatkachmaume; tujash jujú kugkuinui dawejun nijatjuje.   <span class="verse" id="V47">47&#160;</span>Nunin asamtai tajame; niina tudauji shiig kuashta duka ashí tsagkugnaje, dutikamu asa imá senchi anentui, tujash aents tudauji ujumak ajamu tsagkujamuk ujumak anentui, tiuwai.   </div><div class='p'> <span class="verse" id="V48">48&#160;</span>Nuna tii nuwan chichajak:  </div><div class='p'>—Tudaujum aidauk tsagkugnaje, tiu.   </div><div class='p'> <span class="verse" id="V49">49&#160;</span>Tuja mesanum niijai pekajaidauk ditak pempeentunisag chichainak:  </div><div class='p'>—¿Jusha ya asaya tudaunash tsagkugkagtawa?, tudayinau.   </div><div class='p'> <span class="verse" id="V50">50&#160;</span>Tuinaig nigka nuwan chichajak:  </div><div class='p'>—Ame dekaskeapi tame nu uwemtijamjae, shiig agkan anentaimsam wetá, tiuwai.   </div><ul class='tnav'>
<li><a href='index.htm'>Lucas</a></li>
<li><a href='LUK06.htm'>&lt;</a></li>
<li><a href='LUK.htm'>7</a></li>
<li><a href='LUK08.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V6">7:6</a>
<span class="ft">Diistá Mt. 8.8.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
