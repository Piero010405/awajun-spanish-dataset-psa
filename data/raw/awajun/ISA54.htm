<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Isaías 54</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ISA54.htm" />
</head>
<body>
<ul class='tnav'>
<li><a href='index.htm'>Isaías</a></li>
<li><a href='ISA53.htm'>&lt;</a></li>
<li><a href='ISA.htm'>54</a></li>
<li><a href='ISA55.htm'>&gt;</a></li>
</ul>
<div class="main">
 
<div class='chapterlabel' id="V0"> 54</div><div class='s'>Tuke Pujuu anenkeg atakesh nagkankashtinai </div> <div class='q'> <span class="verse" id="V1">1&#160;</span>Isaías chichaak:  </div><div class='q'>“Nuwa uchin uchigmachu aidauwah,  </div><div class='q'>shiig aneakjum kantamtai senchi kantamatajum,  </div><div class='q'>Apajuí chichaak:  </div><div class='q'>‘Nuwa uchin uchigmachu asamtai,  </div><div class='q'>idaisamua duka aishinnun nagkaesau uchigtin atatui’, tawai.   </div><div class='q'> <span class="verse" id="V2">2&#160;</span>Israel aents aidauwah,  </div><div class='q'>atumin aakjum aina nunú puyattsuk  </div><div class='q'>nuni senchi múun awajsatajum,  </div><div class='q'>dutikajum daek esajam yajuakjum  </div><div class='q'>nunú achimtika jigkaktin numi shiig ajigtajum.   </div><div class='q'> <span class="verse" id="V3">3&#160;</span>Ame wegantu aidauk shiig kuashat yujaktatui,  </div><div class='q'>nunikag tikich nugkanum shiyakag  </div><div class='q'>makichik yaaktakesh atsaunum dita yaaktamak  </div><div class='q'>batsamsagtinai.   </div><div class='q'> <span class="verse" id="V4">4&#160;</span>Ishamkagtukaipa, wainka pegkegchau chichagmak  </div><div class='q'>achatnaitme, dushikiamash achattame.  </div><div class='q'>Datsa asam uchijum atsau asamtai,  </div><div class='q'>dushikiam wekaeyum duka kajimatkita.  </div><div class='q'>Ame wajemea pujamin dushiktamainakui,  </div><div class='q'>datsaamin ayum duka yamaik nunikchattame.   </div><div class='q'> <span class="verse" id="V5">5&#160;</span>Wagki Apajuí amina najapauwa nunú  </div><div class='q'>nuwa nuwatkamujai betek awajtamsattawai.  </div><div class='q'>Niina daajig Tuke Pujuu ashí senchigtin tutayai.  </div><div class='q'>Amina ayamjutpak uwemtijamna duka  </div><div class='q'>Israela Apajuíji pegkejam ashí nugkan jajutua awai.   </div><div class='q'> <span class="verse" id="V6">6&#160;</span>Amek nuwa muntsugtaitak idaisam pujus  </div><div class='q'>waitu pujuuwama numamtuk waitu pujubiume.  </div><div class='q'>Tujash niina aishi ataktu awagki tsagkujug  </div><div class='q'>jumaina numamtuk,  </div><div class='q'>Apajuí untsugmawai midau ati tusa,  </div><div class='q'>nuadui juna aatus tujamui:   </div><div class='q'> <span class="verse" id="V7">7&#160;</span>‘Ujumchik tsawantai pachitsuk idaisamjame,  </div><div class='q'>tujash wika wait anenkagtinaitag iman asan,  </div><div class='q'>ataktu awagkin minai itattagme.   </div><div class='q'> <span class="verse" id="V8">8&#160;</span>Amina kajegkan, ujumak tsawan uumjukan idaisamiagme.  </div><div class='q'>Tujash makichkish kajimatmainchaun aneau asan,  </div><div class='q'>wait anenjabiagme’,  </div><div class='q'>tusa Tuke Pujuu amina uwemtijamjauwa nunú tawai.”   </div><div class='b'> &#160; </div> <div class='q'> <span class="verse" id="V9">9&#160;</span>Tuja junashkam Apajuí chichaak:  </div><div class='q'>“Yumi ashí nugkanum piyajua nunú tsawantin  </div><div class='q'>wi Noén chichagkun:  </div><div class='q'>‘Ataktu awagkinuk nugkanmak yuminak  </div><div class='q'>pimumtijashtinaitjai’ tiuwaitag dutiksanuk yamaishkam tajai.  </div><div class='q'>Ataktuk aminak kajegkashtatjame,  </div><div class='q'>tuja awantanashkam awankashtatjame.   </div><div class='q'> <span class="verse" id="V10">10&#160;</span>Muja aidau tikich yantamnum shimakuish,  </div><div class='q'>tuja yumpuna kakekuish,  </div><div class='q'>wi amina aneajam nunak anentaignak yapajiashtinaitjai,  </div><div class='q'>tuja utugchat akuish, epegkea pujutai atinun  </div><div class='q'>chichaman umikuitag dushakam yapajinashtinai,  </div><div class='q'>tusa Tuke Pujuu  </div><div class='q'>amina wait anenjamja nunú tujamui”,  </div><div class='q'>tiuwai Isaías.   </div><div class='s'>Yamajam Jerusalén </div> <div class='q'> <span class="verse" id="V11">11&#160;</span>Apajuí chichaak: “¡Jerusalégkah,  </div><div class='q'>aminak anentaimin ichichtugmatsuk kajimatki idaitamsagmatai,  </div><div class='q'>dase tukua tukuam pegkegchau wajasum nunak  </div><div class='q'>ataktu nagkaman iwajattagme!  </div><div class='q'>Dutikakun kaya zafiron aepkan nuwi ekenin  </div><div class='q'>kaya pegkejuch akik aidauwai peejan umiktatjame.   </div><div class='q'> <span class="verse" id="V12">12&#160;</span>Kumpin aidaunak kaya rubí tutayai najanattajai,  </div><div class='q'>tuja waiti aidauk kaya berilo tutayai najanamu agtatui.  </div><div class='q'>Untsu yaaktanak kaya pegkejuch aidauwai peejattajai.   </div><div class='b'> &#160; </div> <div class='q'> <span class="verse" id="V13">13&#160;</span>“Amina uchijum aidaun,  </div><div class='q'>nawanjum aidaujai ashí jintintuattajai,  </div><div class='q'>dutika ai, ditak agkan shiig batsamsagtinai.   </div><div class='q'> <span class="verse" id="V14">14&#160;</span>Amek shiig takauwaitam duwi senchi atatme,  </div><div class='q'>nuadui makichik aentskesh inapakug waitkagmaschatnai.  </div><div class='q'>Tuja sapigmamush atsugtamtinai,  </div><div class='q'>ishamain antakum sapigmam duka ataktuk  </div><div class='q'>sapigmakchatnaitme.   </div><div class='q'> <span class="verse" id="V15">15&#160;</span>Makichik aentskesh jetepakug,  </div><div class='q'>wi inagbau asagkesh jetepakchatnai,  </div><div class='q'>dutijamkuish duka ame depetkatnaitme.   </div><div class='b'> &#160; </div> <div class='q'> <span class="verse" id="V16">16&#160;</span>“Juju shiig antukta:  </div><div class='q'>Aents jiju ukuiyag najanin aina nunak wi najanauwaitjai,  </div><div class='q'>tuja aents magkagtak utugchatan  </div><div class='q'>aepin aina nunashkam wiki najanauwaitjai.   </div><div class='q'> <span class="verse" id="V17">17&#160;</span>Tuja wi najankauwaitag nuna nagkaesaun magkagtutai  </div><div class='q'>amina mantamainun najanauk makichkish atsawai.  </div><div class='q'>Nuadui amina mantamatag tuidauk ashí depetkam  </div><div class='q'>itatmikagtinaitme.  </div><div class='q'>Wika mina inakeg aidaunak:  </div><div class='q'>‘Depetmatan suwajai’ ” tusa Tuke Pujuu tiuwai.   </div><ul class='tnav'>
<li><a href='index.htm'>Isaías</a></li>
<li><a href='ISA53.htm'>&lt;</a></li>
<li><a href='ISA.htm'>54</a></li>
<li><a href='ISA55.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
