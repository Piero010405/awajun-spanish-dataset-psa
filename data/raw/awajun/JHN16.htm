<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Juan 16</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JHN16.htm" />
</head>
<body>
<ul class='tnav'>
<li><a href='index.htm'>Juan</a></li>
<li><a href='JHN15.htm'>&lt;</a></li>
<li><a href='JHN.htm'>16</a></li>
<li><a href='JHN17.htm'>&gt;</a></li>
</ul>
<div class="main">
 
<div class='chapterlabel' id="V0"> 16</div><div class='p'> <span class="verse" id="V1">1&#160;</span>Juna tajim nunak, minai dekaskeapi tabau megkaekaijum tusan tajime.   <span class="verse" id="V2">2&#160;</span>Jega ijuntai aina nui wayagminish agaa jigmaktin ainawai, dutijamawag mantamainak: Juka Apajuí takaju asa jutikaji tiagtinai.   <span class="verse" id="V3">3&#160;</span>Nunak mina Apagnash, minashkam dekajuinachu asag dutijamiagtinai.   <span class="verse" id="V4">4&#160;</span>Juna tajim nunak, nu tsawan jegakuish wi tibauwa nu adeagminjum tusan tajime.  </div><div class='s'>Wakaní Pegkeji takatji </div> <div class='p'>Junak nagkamsanush tichabiajime, wagki wi atumjai pujau asan.   <span class="verse" id="V5">5&#160;</span>Tujash yamaik mina awetiuwa nujai pujustasan wegajai, makichkitigmekesh: ¿Tuwí wegame? tusagmek inintsachugme;   <span class="verse" id="V6">6&#160;</span>ayatak, wi nunú aidaun takui wake besekjum pekagjume.   <span class="verse" id="V7">7&#160;</span>Tujash dekaskea nuna tajime: Wi weamua nu atuminig imá pegkejai; wagki wi wechataik, Ichichkagtina duka atumjai pujustasag tamaitsui, tujash wi wenu awemattajai.   <span class="verse" id="V8">8&#160;</span>Dutikam ni taa, aents aidau tudaunum batsata nunak dekamtikattawai, pegkeg takat aina nunash nuigtú suwimak atina nunashkam.   <span class="verse" id="V9">9&#160;</span>Tudau takaina duka, mina dekaskeapi tujutuinatsu nuuwai;   <span class="verse" id="V10">10&#160;</span>Wi pegkejan takaunuk mina Apajuí wetatjai, nunikmataig ataktuk waitkashtatjume;   <span class="verse" id="V11">11&#160;</span>suwimkan jukitta duka, ju nugka juna apujiya nuwai, duka suwimkan jukiti tibauwai.   </div><div class='p'> <span class="verse" id="V12">12&#160;</span>Kuashat wají aidau atum tumainuk ajutui, tujash yamaiya juikik imatikagmek ashí dekamainchau ainagme.   <span class="verse" id="V13">13&#160;</span>Tujash Wakan dekaskea nu taa, ni ashí dekaskea nuna dekamtijamattawai, wagki nigka nigki nagkamig chichakchattawai, ashí ni antukbaujiya nuna titatui nuigtush wají nagkaemagtina nunash dekamtijamattawai.   <span class="verse" id="V14">14&#160;</span>Wakaní Pegkejiya nu mina imanjua nunak iwaintugmak, imá midaunmayanak atumnash dekamtijamattagme.   <span class="verse" id="V15">15&#160;</span>Ashí mina Apagdauwa duka midau ainawai; nuadui Wakaní Pegkeji midauwa nuna juki, dekamtijamattawai tajime.   </div><div class='s'>Wake besemja duka shiig aneamujai yapajinatnai </div> <div class='p'> <span class="verse" id="V16">16&#160;</span>Machik asagmek minak waitkashtatjume, tujash dukapech tsawan asagmek ataktú waitkattagme.   </div><div class='p'> <span class="verse" id="V17">17&#160;</span>Tutai ujumak jintintaiji aidau pempeentunisag iniininak:  </div><div class='p'>—¿Wajina takua nunash, “machik asagmek minak waitkashtatjume, tujash dukapech tsawan asagmek ataktú waitkattagme, wagki Apajuí wegau asamtai” tawa nunash tawa? tuidau.   <span class="verse" id="V18">18&#160;</span>Tusag ¿wajina takua: “Machik asagmek tawa”? Antumaitsui wajina takus tawa, tuidau.   </div><div class='p'> <span class="verse" id="V19">19&#160;</span>Tusag, iniastag tuinamun Jesús dekau asa, chichaak: —“Machik asagmek minak waitkashtatjume, tujash dukapech tsawan asagmek ataktú waitkattagme” taja duká, ¿pempeentunikjum iniiniakjum, wajinak tawa tajum?   <span class="verse" id="V20">20&#160;</span>Dekas tajime, atumek buutkujum wake besemag pujuttagme, nuniagmin ju nugkanmaya aents aidauk shiig aneediagtatui; tujash atum wake besemag pujamua duka, sakapakjum ataktú shiig aneastatjume, wi nantakin wantintuktatjim dui.   <span class="verse" id="V21">21&#160;</span>Nuwa uchigmakug najaimawai, wagki horaji jegagbau asa; tujash uchin uchigmaktata dui, ni waittsamujinak kajimatui, uchin uchigmak shiig aneamunum.   <span class="verse" id="V22">22&#160;</span>Atumnashkam aantsag yamaik wake besemag ajutjamainawai, tujash wakettsanuk wainkattajim dui, atumi anentaimin shiig aneastinaitjume, nunú shiig aneamugmia nunak makichkish emegkatjamainchau ainawai.   </div><div class='p'> <span class="verse" id="V23">23&#160;</span>Nunú tsawanta duik makichkish inintsashtin ainagme. Dekas tajime: Atum mina pachittsajum ashí mina Apag segattajum nunak amastatjume.   <span class="verse" id="V24">24&#160;</span>Yamaikish makichkish mina pachittsagmek Apajuk segachugme, tujash yamaik segatajum nuniakjumek jukittagme, nunikjum atumesh shiig aneastatjume.   </div><div class='s'>Jesús nugkanmayanak depetkauwai </div> <div class='p'> <span class="verse" id="V25">25&#160;</span>Ju aina junak augmatbaujai apatkan tinujime, tujash hora jegawai augmatbaujai apatkan tutsuk, shiig paan mina Apajun pachisan etsegkattag nu.   <span class="verse" id="V26">26&#160;</span>Nu tsawantinig mina pachittsajum Apag segatajum, wi Apajun atumin segattajime tatsujime,   <span class="verse" id="V27">27&#160;</span>wagki Apajuk tuke atumnak anempajume. Atumin anempajum nunak mina anenjum dui anempawai, wagki wi Apajuinumia tauwaitag nu dekaskeapi tujutuidau asagmin.   <span class="verse" id="V28">28&#160;</span>Mina Apajuiyan jiinkin ju nugka juig tauwaitjai, yamaik ju nugka junak ukuajai Apajuí waketkun.   </div><div class='p'> <span class="verse" id="V29">29&#160;</span>Tutai jintintaiji aidau chichainak: —Makichik augmatbaukesh tutsuk, yamaik paan tukagtiume, tuidau.   <span class="verse" id="V30">30&#160;</span>Yamaik dekaji ashí wají aidau dekam duka, nuigtush atsumatsme inintsatnume tusamek, nuadui Apajuiyap awemauwaita tusa dekaskeapi tuinaji, tuidau.   </div><div class='p'> <span class="verse" id="V31">31&#160;</span>Tama Jesús ayaak: —¿Yamaik dekaskeapi tajum?   <span class="verse" id="V32">32&#160;</span>Yamaik hora jegawai, duka yamaiya juiki, atum pampagjum makí makichik shimakjum minak ukugkittajum nu. Tujash imá wikik juwakchattajai, wagki Apag wijai pujawai.   <span class="verse" id="V33">33&#160;</span>Juna tajim junak, minaiya shiig agkan pujuta nu ajitnume tusan tajime. Ju nugka juig waitiamuk igkugtinaitjume, tujash ichichmamjatajum, wi ju nugkanmayanak depetkajai.   </div><ul class='tnav'>
<li><a href='index.htm'>Juan</a></li>
<li><a href='JHN15.htm'>&lt;</a></li>
<li><a href='JHN.htm'>16</a></li>
<li><a href='JHN17.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
