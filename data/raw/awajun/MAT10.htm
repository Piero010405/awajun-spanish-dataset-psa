<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Mateo 10</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/MAT10.htm" />
</head>
<body>
<ul class='tnav'>
<li><a href='index.htm'>Mateo</a></li>
<li><a href='MAT09.htm'>&lt;</a></li>
<li><a href='MAT.htm'>10</a></li>
<li><a href='MAT11.htm'>&gt;</a></li>
</ul>
<div class="main">
 
<div class='chapterlabel' id="V0"> 10</div><div class='s'>Jesús ni apostolji agtin aidau etejamu </div> <div class='r'>(Mr. 3.13-19; Lc. 6.12-16)  </div><div class='p'> <span class="verse" id="V1">1&#160;</span>Jesús niina jintintaiji doce aina nuna untsuká, wakan pegkegchau aidau jiiktinun, jau aidau nuigtú najaimagtin aidau etsagaktinun senchimtikauwai.   </div><div class='p'> <span class="verse" id="V2">2&#160;</span>Nunú doce apóstol aina nuna daajig jujú ainawai: dekatkauk Simón, tikich daaji Pedro, Andrés Simogka yachi nuigtú Jacobo niina yachi Juagjai Zebedeo uchijí aidau;   <span class="verse" id="V3">3&#160;</span>Felipe, Bartolomé, Tomás, Mateo apú kuichkiji atinun ijumajakua nu, Jacobo Alfeo uchijí nuigtú Tadeo,   <span class="verse" id="V4">4&#160;</span>Simón cananeo tutai nuigtú Judas Iscariote Jesusan sujukua nunú.   </div><div class='s'>Jesús ni apostolji doce aina nu ishiakbau </div> <div class='r'>(Mr. 6.7-13; Lc. 9.1-6)  </div><div class='p'> <span class="verse" id="V5">5&#160;</span>Jesús jujú doce aina nuna ishimak juna jintintus tiuwai: “Judiochu batsatbaunmag wegpajum, samarianmaya yaaktaji aidaunmash wayawaigpajum;   <span class="verse" id="V6">6&#160;</span>dekas Israel uwig megkaejauwa nunin aina nui wetajum.   <span class="verse" id="V7">7&#160;</span>Nunikjum etsegkatajum, ‘Apajuí nayaimpinmaya inamjatna duka tikiju wajasé’ tusajum.   <span class="verse" id="V8">8&#160;</span>Jau aidaush etsagagtajum, jakau aidaush inantajum, lepragtinush etsagagtajum, iwanch egkemtuamush jiijatajum. Nu dutikatnuk anenjauch jukiu ainajum nunisjumek anenjauch dutikatajum.   </div><div class='p'> <span class="verse" id="V9">9&#160;</span>“Jukigpajum kuichkikesh, orokesh, akachumtaigmin cobrekesh,   <span class="verse" id="V10">10&#160;</span>wají egkesá jutai jintá atsumainkesh, yapagmamatnukesh, sapatkesh, ushujutaigkesh; wagki aents takaa duka yuwatnujig suwam auwai.   </div><div class='p'> <span class="verse" id="V11">11&#160;</span>“Tuja yaaktanum jegakjumesh nuniachkugmesh yaakat yaigchinum jegakjumshakam, egaktajum aents kajintsá diimaina nu, nunikjum nuig pujusjum weakjum ukuktajum.   <span class="verse" id="V12">12&#160;</span>Tuja jegá wayaakjumesh nuwi batsataina nunú kumpamatajum.   <span class="verse" id="V13">13&#160;</span>Tuja nunú jeganmaya aents aina nu atumnash shiig aneas jujamiagtaik, atum agkan pujamu ajutjama duke ditaish atí; tuja nuninchau ataik, agkan pujamuk atsujiagtatui.   </div><div class='p'> <span class="verse" id="V14">14&#160;</span>“Tuja makichik aentskesh jeen awaintamtan dakitjamainak, atum chicham etsegbau antutnash dakitakuig, nunú jegak ukuakjum, nuniachkugmesh yaakat jinkugmekesh daweminia tsetse pegatjam akaketkam ukuktajum.   <span class="verse" id="V15">15&#160;</span>Dekas tajime: Suwimak sukagtamu tsawan atina duik, nu yaakta duka, Sodoma Gomorra nugka aajakua nui aents batsamajakú suwimak susamua nuna nagkaesau suwimkan jukiagtinai.   </div><div class='s'>Waitiamu atin Jesús emtika etsegkamu </div> <div class='p'> <span class="verse" id="V16">16&#160;</span>“Aneaku atajum, wika atumnak ikamyawa batsatbaunum uwig ishimaina numamtuk aents pegkegchau batsatbaunum ishimjime. Nunin asamtai atumek dapi ebetmainchauwa iman atajum, nuniakjum paum aidau tutitjajish atsujin aina iman atajum.   <span class="verse" id="V17">17&#160;</span>Kuitamamkatajum, wagki achigmakag apu chichaman inagnau aidaunum sujupakagtinai, dutijamawagmatai jega ditá ijuntaiji aidaunum awaintamawag asutamawagtinai;   <span class="verse" id="V18">18&#160;</span>dutijamainak gobernador aidaunum ejetamawag nuigtú rey aidaunmash ejetamawagtinai mina nemagtuidau asagmin. Dutijamawagmatai ditá eemtin mina pachittsajum chichaakjum, Apajuí anentaimtuchu aidau eemtinish etsegtugkatin ainagme.   <span class="verse" id="V19">19&#160;</span>Tujash achigmakag sujupainakuish atum chichaktinuk uyumakaigpa wajintu titatjume dushakam, wagki atum chichattajum dui wajintu chichaktatjume duka tibau atinaitjume.   <span class="verse" id="V20">20&#160;</span>Wagki duka atum chichakchatnaitjume, atumi Apa nuna Wakaní atumin aujtama nu chichaktinaitjume.   </div><div class='p'> <span class="verse" id="V21">21&#160;</span>“Nuniamunum yachin maatnume tusag sujiagtinai, antsag uchigtin aidaush uchijin sujiagtinai, uchi aidaushkam apajin shiwagmagtinai nuninak maidiagtinai.   <span class="verse" id="V22">22&#160;</span>Ashí aents aidau kajegtabiagtinai mina daag pachisjum chichaidau asagmin; tujash ni ebetmamag nagkanbaunum jegaa nu uwemjagtinai.   <span class="verse" id="V23">23&#160;</span>Tuja makichik yaaktanum pujagmin aintamainakuish tikich yaaktanum tupikaktajum. Dekas tajime, Israelnumia yaakat aina nui mina chichameg pachisjum ashí etsegtsugminig, wi Aentsmagan akiinauwaitag nunak taatnaitjai.   </div><div class='p'> <span class="verse" id="V24">24&#160;</span>“Jintintaiya duka jintinkagtina nuna nagkaesauchui, tuja inakshakam apujin nagkaesauchui.   <span class="verse" id="V25">25&#160;</span>Jintintaiya duka jintinkagtina ibauk amainai, nunisag inaka dushakam apujiya ibauk amainai. Jeenna nuna Beelzebú<a href="#FN1" class="notemark">*<span class="popup">“Beelzebú” tawa duka tu chichamkita shiig dekantsui, tujash iwanchnak taku tawai.</span></a> tuina nuniaush, ¿wagkag nuna jeen batsata nunash pegké tichagtinme?   </div><div class='s'>Dekas ishamaina nu </div> <div class='r'>(Lc. 12.2-9)  </div><div class='p'> <span class="verse" id="V26">26&#160;</span>“Nuadui ditak ishamkaigpajum; wagki uukbau wantintsuk juwaktinuk makichkish atsawai, antsag dekaachbau dekantsuk juwaktinchakam makichkish atsawai.   <span class="verse" id="V27">27&#160;</span>Nuadui atumek tikichish antachbaunum wi imá atumnak jintinbau antukujum nunú, ashí aents antuinamunum etsejatajum dekaatnume.   <span class="verse" id="V28">28&#160;</span>Iyashmin mainakuish ishamkaigpajum, tujash wakanminak maumainchau ainawai. Dekas ishamkatajum iyashin, wakannash waitut tuke atina nui egkepamaina nu.   </div><div class='p'> <span class="verse" id="V29">29&#160;</span>“¿Makichik kuichkiuch kayauch piipich juwaku jimag pishak sujushtaigkaih? Tujash nunú pishak aina nuna atumin Apa Apajuiya nu jakati tachamak makichkish jamaitsui;   <span class="verse" id="V30">30&#160;</span>tuja nigka atumi intashim wajupa awa nunash dekaapag shiig dekawai.   <span class="verse" id="V31">31&#160;</span>Nuadui ishamkaigpajum; wagki atumek kuashat pishak aina nuna nagkaesau akik ainagme.   </div><div class='s'>Ishamtsuk Cristo nemagnaitjai tumaamainai </div> <div class='r'>(Lc. 12.8-9)  </div><div class='p'> <span class="verse" id="V32">32&#160;</span>“Makichik aentskesh Cristunuitjai tusa aents aidau eemtin etsegtugkaju aidaunak, wishakam dutiksanuk ditanashkam mina Apag nayaimpinum puja nuna eemtin titinaitjai.   <span class="verse" id="V33">33&#160;</span>Tujash makichik aentskesh, aents aidau eemtin: Wika Cristunak nemagchauwaitjai tujutiu aidaunak, wishakam dutiksanuk mina Apag nayaimpinum puja nuna eemtin: Ditak minak nemagtuchu ainawai titinaitjai.   </div><div class='p'> <span class="verse" id="V34">34&#160;</span>“Atumek agkan pujustinme tusas ju nugka juig tauwaitai tajume; tujash wika agkan batsamsatnume tusanuk taachuitjai, maaninak batsamsatnume tusan tauwaitjai.   <span class="verse" id="V35">35&#160;</span>Wika miniuwaitjai uchi apajijai shiwagmagati tusan, nawanjish dukujijai shiwagmagati tuja nuwa nemakush tsatsajijai shiwagmagati tusan;   <span class="verse" id="V36">36&#160;</span>nuniamunum ditá shiwajiya duka niina patayí aina duke agtinai.   </div><div class='p'> <span class="verse" id="V37">37&#160;</span>“Aantsag mina anenmaina nuní nagkaemas apajin, nuniachkush dukujin imá senchi aneauk midau amaitsui, antsag uchijin nuniachkush nawanjin mina nagkaetasu aneaushkam, midauk amaitsui;   <span class="verse" id="V38">38&#160;</span>tuja ni mina nemagtuk waittan dakitaushkam, midau amaitsui.   <span class="verse" id="V39">39&#160;</span>Aents ju nugka jui pujutan imá senchi wakegak, mina nemagtuk waittan dakitauk uwemjashtin ainawai; tujash mina nemagtak niina pujutjinash puyatjukchauk, uwemjatnai.   </div><div class='p'> <span class="verse" id="V40">40&#160;</span>“Atumin jujamaina duka mina jujuinawai, tuja mina jujuina dushakam mina awetiuwa nuna juinawai.   <span class="verse" id="V41">41&#160;</span>Makichik aentskesh profeta Apajuí tabaun etsejin asamtai niina jeen juwauk, nu profeta wají shiig pegkejan jukitna dutiksag jukitnai; antsag aents pegkejan takaun juwaushkam, nu aents pegkejan takau wají shiig pegkejan jukitna dutiksag jukitnai.   <span class="verse" id="V42">42&#160;</span>Makichik aentskesh ju mina nemagtin imanchauch aina juna, yuminakesh vasonum suwauk, dekas tajime, wají shiig pegkeg juwamu atina nunak megkaekashtinai”.   </div><ul class='tnav'>
<li><a href='index.htm'>Mateo</a></li>
<li><a href='MAT09.htm'>&lt;</a></li>
<li><a href='MAT.htm'>10</a></li>
<li><a href='MAT11.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V25">10:25</a>
<span class="ft">“Beelzebú” tawa duka tu chichamkita shiig dekantsui, tujash iwanchnak taku tawai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
