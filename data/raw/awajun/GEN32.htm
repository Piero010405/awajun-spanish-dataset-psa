<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Génesis 32</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/GEN32.htm" />
</head>
<body>
<ul class='tnav'>
<li><a href='index.htm'>Génesis</a></li>
<li><a href='GEN31.htm'>&lt;</a></li>
<li><a href='GEN.htm'>32</a></li>
<li><a href='GEN33.htm'>&gt;</a></li>
</ul>
<div class="main">
 
<div class='chapterlabel' id="V0"> 32</div><div class='s'>Jacob Esaújai igkunikbau </div> <div class='p'> <span class="verse" id="V1">1&#160;</span>Nunik Labán wakitkimtai Jacob nuwi nagkaemaki wegau. Nunik wetatman Apajuín aentsji ángel aidau jiintujajui niina igkugtatus.   <span class="verse" id="V2">2&#160;</span>Nunik minidaun Jacob wainak chichaak: “Juka Apajuín suntaji ainawai”, tiuwai. Nuadui nunú nugka daajin adaikauwai Mahanaim.<a href="#FN1" class="notemark">*<span class="popup">“Mahanaim” tawa nunak hebreo chichamnumak “jimag aakmaja batsamsamu” taku tawai. Jacopan aakji aidau, tuja Apajuí aentsji ángel aidaun aakji aatus aajakua nuna taku tawai.</span></a>   </div><div class='p'> <span class="verse" id="V3">3&#160;</span>Dutika ukuak nuwi juwaki wesa niina yachi Esaú nugka Seír tutai Edom nugkanum awa nuwi pujuttaman, yatsum minawai tusajum ujatjuktajum tusa, niina aentsji chichama etsejin aidaun ishitkauwai.   <span class="verse" id="V4">4&#160;</span>Dutika ishimak aatus akatmamjauwai:  </div><div class='p'>“Wika nii tabaun umiktasan, kuashat tsawan Labágkai pujaun ukukin minajai.   <span class="verse" id="V5">5&#160;</span>Tuja baka aidau, burro aidau, uwig aidau, nuigtu iinak aishmag aidau, nuwa aidaushkam kuashat ajutui, juna susatjai dutika ai mina apug wait anenjugmatai, niijai kumpamdayatjai tajai”, tiuwai.   </div><div class='p'> <span class="verse" id="V6">6&#160;</span>Tusa akatja ishiakam chichama etsejin aidaushkam shimutuk Esaún ujaka ukuinak, waketug kaunawag, Jacopan chichajuinak: “Amina yatsum Esaúk ame akatmamjamum duka imatiksaik ujakmaji, dutika ujaka ajin, ayu igkugtajai tusa, cuatrocientos aentsun yajuak minitjamae”, tiajui.   <span class="verse" id="V7">7&#160;</span>Tusa ujakam Jacob senchi ishamkauwai, nunik kuashat anentaimu. Nuniak aents niijai yujaidaun jimajan akanak ijumjauwai, dutikak uwig aidaun, baka aidaun, camello aidaunashkam dutiksag akanag ijumjauwai.   <span class="verse" id="V8">8&#160;</span>Nunak nii anentaimas: “Yaja aneas Esaú jetepataish, juju aents aidau akanka ijumjamua nunú maaniaimpap, tikich aina au tupikakiag uwemain ainawa”, tusa dutikauwai.   </div><div class='p'> <span class="verse" id="V9">9&#160;</span>Nuna dutika Apajuín segaak:  </div><div class='p'>“Tuke Pujuuwah, mina apachug Abrahaman, tuja mina apag Isaakan Apajuíjiyah, ame mina chichagtakum, amina nugkemin pataim batsata nuwi wakitkita, wi yaigtatjame tujutmaume.   <span class="verse" id="V10">10&#160;</span>Wika tikima wainkauch aig, ame minak wait anenjau asam yainkaume. Yaunchkek wika juju namak Jordágka junak ima mina ushujutaignak takusan katigkabiajai, tujash yamaik ame yaintsamin kuashat aents aidaush ajutui, tuja kuntin aidaushkam imanisag ajutui, nuadui kuashat asamtai, jimajan akankan ijumjajai.   <span class="verse" id="V11">11&#160;</span>¡Wait aneasam agkanmitkajuata mina yatsug Esaú mantuawai! Wika ishamajai, mina jetetak ashí mina duwag aidaun, mina uchig aidaujaí amutkai tusan, tajame.   <span class="verse" id="V12">12&#160;</span>Ame chichaakum, wi aminak kuitamkattagme, dutikakun amina uchijum wegantunak nayantsa kamatkaji dekapamainchauwa iman awagsatnaitjai tujutmayume”, tiuwai.   </div><div class='p'> <span class="verse" id="V13">13&#160;</span>Jacob nuna aatus Apajuín segaa kiitai, nuwig tepes kanajui, nunik tsawag, niina tagkuji aidaunmayan akanjauwai yachi Esaú susatnun.   <span class="verse" id="V14">14&#160;</span>Dutikak doscientos chivo nuwa aidaun, veinte chivo aishmag aidaun, doscientos uwijan, nuigtu veinte uwig tsakat aidaun,   <span class="verse" id="V15">15&#160;</span>treinta camello nuwa yama petsaku aidaun ashí uchijijai, cuarenta baka, diez toro aidaun, veinte burro nuwa aidaun, nuigtu diez burro aishmag aidaun aatus akanag ijumjauwai.   </div><div class='p'> <span class="verse" id="V16">16&#160;</span>Dutika duwi niina inake aidaun, maki makichik kuntin akanjamun tinamkauwai, dutika chichajak:  </div><div class='p'>“Atum emkatajum, tujash betek ijutkau wetsuk, makichik kuntinun ujuikimtai, duwi tikich kuntin aidaushkam saaktajum”, tiuwai.   <span class="verse" id="V17">17&#160;</span>Nuna tusa aents eemak wetinun chichajak:  </div><div class='p'>“Mina yatsug Esaú amina igkumpak: ‘¿Yaita amina apugmesh? ¿Tuja tuu weakmea aniame? ¿Juju tagku yajuaka minam jusha yanau ainawa?’   <span class="verse" id="V18">18&#160;</span>Tusa tujamkuig ame ayaakum:  </div><div class='p'>“ ‘Apujuh Esaú, juju kuntin aina juka aminu ainawai, junak Jacob amina inakmea nunú awetugmame. Tuja niishkam iina ukujin minime’ tusam ujakta”, tiuwai.   <span class="verse" id="V19">19&#160;</span>Nuna tusa, tikich aidau kuntinun yajuak wedaunashkam chichajak:  </div><div class='p'>“Atumshakam Esaú igkumpakuig dutiksagmek chichaktajum.   <span class="verse" id="V20">20&#160;</span>Tuja nuigtushkam: ‘Amina inakem Jacob iina ukujin minime’ tusajum titajum”, tiuwai. Nuna tiuwa nunak Jacob anentaimas, dekas kuntinun emtikan ishitkatjai dutikan nii kajekbaujin etsagjan, nuadui wisha niijai wainiaktajai. Namputchawame nuna wainkash shiig anenjus jujukchaintash, tusa dutikauwai.   </div><div class='p'> <span class="verse" id="V21">21&#160;</span>Aatus ashí emtika ishiak, nigka wetsuk niina aakjinig kanajui.   </div><div class='s'>Jacob ángeljai maanikbau </div> <div class='p'> <span class="verse" id="V22">22&#160;</span>Nunú kashia duik, Jacob nantaki, niina nuwen mai juki tuja jimag nuwa inake aajakua nunashkam mai juki, uchiji once aajakua nujai ashí yajuak namak Jaboc tawa nuna amain ikatiajui.   <span class="verse" id="V23">23&#160;</span>Dutikak, ashí niina wajiji aidaujai ijumag ikatiajui.   </div><div class='p'> <span class="verse" id="V24">24&#160;</span>Nuna ashí ikatiag nigki juwak pujai, makichik aents tajuam niijai maa maaniakua tuke tsawampau;   <span class="verse" id="V25">25&#160;</span>nunik tsawautai nunú aents Jacopan depetmainchau dekapeak, nantagnum awati manchamitkakui.   <span class="verse" id="V26">26&#160;</span>Dutika chichajak:  </div><div class='p'>“¡Akupjukta tsawawai!”, tau.  </div><div class='p'>Tusa tama Jacob ayaak:  </div><div class='p'>“¡Ame mina pegkegnum yumigtatsminigkik akupkashtatjame!” tiuwai. Tusa tama nunú aents Jacopan iniak:   </div><div class='p'> <span class="verse" id="V27">27&#160;</span>“¿Amina daagmesh yaita?” tau. Tama:  </div><div class='p'>“Wika Jacopaitjai”, tiuwai.   <span class="verse" id="V28">28&#160;</span>Tutai nunú aents chichajak:  </div><div class='p'>“Amek yamai nagkamsamek Jacob tutaig achattame. Amina daagmek Israel atatui, wagki amek Apajuíjai maaniakmesh, tuja aentsjai maaniakmesh, depetmaku asam”, tiuwai.   <span class="verse" id="V29">29&#160;</span>Tusa timatai Jacob niina iniak:  </div><div class='p'>“¿Amina daagmesh yaita?” tau. Tusa iniam nunú aents ayaak:  </div><div class='p'>“¿Wagka mina daag dekaatasamesh wakegame?” tau.  </div><div class='p'>Aatus tusa nunú aents Jacopan pegkegnum yumigjauwai.   <span class="verse" id="V30">30&#160;</span>Dutika ukukim, Jacob nunú nugka daajin Penuel<a href="#FN2" class="notemark">†<span class="popup">“Penuel” tawa nunak hebreo chichamnumak “Apajuín niime” taku tawai.</span></a> adaikauwai, nunak:  </div><div class='p'>“Dekas Apajuínak shiig paantap wainkaja, imanun wainkanush jakachjapi iwakuap pujaja” taku tiuwai.   </div><div class='p'> <span class="verse" id="V31">31&#160;</span>Tusa ukuak Penuelan nagkaiki wegai etsa jiiniuwai; tujash niina nantajen najaimak shutus wegau.   <span class="verse" id="V32">32&#160;</span>Nuadui Israel wegantu aidauk yamaya juikish baku wajakbaunum neje achitka nunak yuchau ainawai, wagki nuwi Jacopan awati manchamitkakbau asamtai.   </div><ul class='tnav'>
<li><a href='index.htm'>Génesis</a></li>
<li><a href='GEN31.htm'>&lt;</a></li>
<li><a href='GEN.htm'>32</a></li>
<li><a href='GEN33.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V2">32:2</a>
<span class="ft">“Mahanaim” tawa nunak hebreo chichamnumak “jimag aakmaja batsamsamu” taku tawai. Jacopan aakji aidau, tuja Apajuí aentsji ángel aidaun aakji aatus aajakua nuna taku tawai.</span></p>
<p class="f" id="FN2"><span class="notemark">†</span><a class="notebackref" href="#V30">32:30</a>
<span class="ft">“Penuel” tawa nunak hebreo chichamnumak “Apajuín niime” taku tawai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
