<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Jueces 8</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JDG08.htm" />
</head>
<body>
<ul class='tnav'>
<li><a href='index.htm'>Jueces</a></li>
<li><a href='JDG07.htm'>&lt;</a></li>
<li><a href='JDG.htm'>8</a></li>
<li><a href='JDG09.htm'>&gt;</a></li>
</ul>
<div class="main">
 
<div class='chapterlabel' id="V0"> 8</div><div class='s'>Gedeón Madián aentsun apuji aidaun achija yajuakbau </div> <div class='p'> <span class="verse" id="V1">1&#160;</span>Gedeón Madián aents aidaujai maaniatatus, tikich Israel aents aidaunak chichama akuptuk ujayatak, Efraín wegantu aidaunak ujakchauwai. Dutikayatak imapam ujakui shiwajan pataetuktinme tusa. Nuadui kajekag Gedeógjai jiyaniku ainawai.   </div><div class='p'> <span class="verse" id="V2">2&#160;</span>Tusa tiagtai Gedeón ditan ayaak:  </div><div class='p'>“¿Atum dekas mina nagkaetasu dutikaujum duka dekatsjumek? Atum aidautijum ujumak dutikaujum duka ii aidauti kuashat dutikamua nuna nagkaesauwai.   <span class="verse" id="V3">3&#160;</span>Apajuí atumnak Madián aents aidaun apuji aidau Orepan, Zeebjai achiktinme tujabiu asamtai achikugme. Tuja wika atum dutikaujum imannakesh dutikachjai”, tiuwai Gedeón.  </div><div class='p'>Aatus timatai nuna Efraín wegantu aidau antukag kajekbaujin tsagkujajui.   </div><div class='p'> <span class="verse" id="V4">4&#160;</span>Nunikagmatai Gedeógkak niina suntaji trescientos aidaujai shiwajan aintuinak pimpikiaju ainayatak, namak Jordágnum jegawag atú amain katiaju ainawai.   <span class="verse" id="V5">5&#160;</span>Nunikag yaakat Sucot tutainum jegawag, Gedeón nuwiya aents aidaun chichajak:  </div><div class='p'>“Wait aneasjum aents wijai yuja nunú yutai ajamjuttsatajum, ditak pimpiki yawekag mininawai. Iik Madiágnumia apu aidau Zébah Salmunájai achiktasa ainku yujaji”, tiuwai.   </div><div class='p'> <span class="verse" id="V6">6&#160;</span>Tutai Sucotnumia apu aidau chichajuinak:  </div><div class='p'>“Amina aentsjum aina duka yujumkak ajamsashtatji, wagki eke Zébah Salmunájaig achikchaugme”, tuidau.   </div><div class='p'> <span class="verse" id="V7">7&#160;</span>Tusa tiagtai Gedeón ditan ayaak:  </div><div class='p'>“¡Apajuí yaintsamtai Zébah Salmunájai achika waketkun, numi jagkigtin aidaun zarza aidaujai uwegshunum ayá nuna yajuakan atumnak asutkattajime!” tiuwai.   </div><div class='p'> <span class="verse" id="V8">8&#160;</span>Aatus tusa nuwiya juwakiag jegawajui yaakat Penuelnum. Nunikag nuwishkam yaakat Sucotnum sumakbaunak dutiksag yutain sumakui. Tujash Penuelnumia aidaushkam Sucotnumiajai betek tiajui.   <span class="verse" id="V9">9&#160;</span>Nuadui Gedeón ditan chichajak:  </div><div class='p'>“¡Juju yaaktanum kumpin jiikbau waja junak wi depetmaka waketkun ajaka ajuattajai!” tiuwai.   </div><div class='p'> <span class="verse" id="V10">10&#160;</span>Zébah Salmunájai yaakat Carcornum atú amain etsa minitaiya nuni quince mil suntag aidaujai batsatu, wagki ciento veinte mil suntag maaniamunum jinawaju asamtai.   <span class="verse" id="V11">11&#160;</span>Nunik batsatai Gedeógkak niina suntaji aidaujai jinta uwegshunmanini wegaunum yaakat Nóvah nuigtu Jogbehá aatus aajakua nuna yantamen etsa akaetaiya nuni shimutkauwai. Nunik jegajuawag anenjas batsatun jetekajui.   <span class="verse" id="V12">12&#160;</span>Dutika jeteam Zébah Salmunájai jiinki tupikakiajui. Nunikmatai Gedeón pataetuk amayag mai achikui. Nuna dutikamtai shiwag aidauk shiig senchi ishamkajui.   </div><div class='p'> <span class="verse" id="V13">13&#160;</span>Nunik Gedeón maania depetmak nugka yaijuch Heres tutai aajakua nuni wakitkiuwai.   <span class="verse" id="V14">14&#160;</span>Nunik wenak nunú nugkanum makichik datsauch yaakat Sucotnumia pujaun achika juki kuashat iniasui. Tusa iniam Sucotnumia apu setenta y siete aajaku aina nuna daajin ashí adaitujui.   <span class="verse" id="V15">15&#160;</span>Tusa ujakam Gedeón nuna dekaa Sucotnum weuwai. Nunik jegaa nuwiya aents aidaun chichajak:  </div><div class='p'>“¿Atumesh aneakjumek Zébah Salmunájai achikchaugme tusajum dushiktibiujum dusha? Tuja ¿atumesh aneakjumek Zébah Salmunájai achikchaugme tusajum mina aentsug aidau yaweja pimpiki minidau dekayaitkujum yutai ajamsachbaijum dusha? ¡Pai yamaik achikan juwi itaajai!” tiuwai.   </div><div class='p'> <span class="verse" id="V16">16&#160;</span>Nuna tusa Gedeón apu Sucotnumia aidaun suwimka suwak jagki aidau, zarza aidaujai uwegshunmaya yajuakbauwai asutkauwai.   <span class="verse" id="V17">17&#160;</span>Tuja nuigtushkam kumpin jiikbau yaakat Penuelnum wajattaman ajak ajuauwai. Nuwiya aents aidaunashkam kajegkui.   </div><div class='p'> <span class="verse" id="V18">18&#160;</span>Dutika Zéban Salmunájai iniak:  </div><div class='p'>“¿Atum muja Tabornumia aents aidau amukuitjum dusha wajuku aajabi?” tau.  </div><div class='p'>Tusa tama dita aimainak:  </div><div class='p'>“Amejai betek agmayi. Maki makichik aents aidauk apu tumain agmayi”, tuidau.   </div><div class='p'> <span class="verse" id="V19">19&#160;</span>Tusa tiagtai Gedeón senchi untsumak:  </div><div class='p'>“¡Mina yatsug emkau aidau! ¡Dekas mina yatsug emkau aidau kajegkuitjume! Nuadui Tuke Pujuu daajin tajime, atum dita maachuitkugminig, wisha atumnak yamaik maubaitsujime”, tiuwai.   </div><div class='p'> <span class="verse" id="V20">20&#160;</span>Nuna tusa inagnamuik niina uchiji emkau Jéter aajakua nuna ame maata tusa inajui.  </div><div class='p'>Tujash Jéterak eke tsakatuch asa ishamak maumainchau dekapjauwai.   <span class="verse" id="V21">21&#160;</span>Nunitai Zébah Salmunájai Gedeógkan chichajak:  </div><div class='p'>“¡Amek dekas mai mantuata! ¡Aentsuk niina wajiujin dekatia!” tuidau.  </div><div class='p'>Tiagtai Gedeón jegantun mauwai. Dutika Zébah camelloji Salmuná camellojijai kuntujen waji pegkeg apeekamu aidaun yajutkauwai.   </div><div class='p'> <span class="verse" id="V22">22&#160;</span>Dutikamtai Israel aents aidau Gedeógkan chichajuinak:  </div><div class='p'>“Madián aents aidau waitkagmaidau ame ayamkagtukam agkanmitkagtuau asam ame, tuja ame wegantu aidaujai iina apuji atajum”, tiajui.   </div><div class='p'> <span class="verse" id="V23">23&#160;</span>Tusa tama Gedeón ditan ayaak:  </div><div class='p'>“Wika atumi apujig achattajai. Tuja mina uchigkesh atumi apujig achattawai. Atumin apujig Tuke Pujuu atatui.   </div><div class='p'> <span class="verse" id="V24">24&#160;</span>“Untsu atum shiwag aidau maakjum ditá patakumtaiji aidau yajutkaujum nuna segajime mina sujustinme tusan”, tiuwai.  </div><div class='p'>Tuja nunú suntag aidauk uwegshunum batsamin asag patakumtai oro najanamun tuke patakumajaku ainawai.   <span class="verse" id="V25">25&#160;</span>Tusa timatai Israel aents aidauk jáanchin nugká ainak nuwi patakumtai yajuakbaun batsasajui. Dutikawag Gedeógkan chichajuinak:  </div><div class='p'>“Pai, juju jukita”, tiajui.   </div><div class='p'> <span class="verse" id="V26">26&#160;</span>Nunú patakumtai oro najanamu aidauk diecinueve kilo tumain aajakui. Untsu apu aidaun iwagmamtaiji, nugkutaiji nuigtu jáanch yamakaitkau aidau aatus duka dekapachbau aajakui. Tuja camello anujamu aidaushkam dekapachbau aajakui.   <span class="verse" id="V27">27&#160;</span>Nunú oro yajuakbauwai Gedeón sacerdote nugkutain dakumak najanauwai. Dutika niina yaaktajin Ofrá ejegauwai. Nuna Israel aents aidau ashí emematuinak Tuke Pujuu ememattan idaisau ainawai. Tuja Gedeógkak pegkegnap dutikaja tukama, nuna niina patayi aidaushkam emematuidau asamtai, niinishkam pegkegchau aajakui.   </div><div class='p'> <span class="verse" id="V28">28&#160;</span>Dutika depetkamu asag Madián aents aidauk Israel aents aidaunum yunumag batsamajaku ainawai. Nuadui yaunchuk aajakbaunak betekchau tiki wainkauch juwakajui. Tuja Gedeón iwaku pujusmataig, nunú nugkanmak cuarenta mijan maanitsuk batsamsau ainawai.   </div><div class='s'>Gedeón jakamu </div> <div class='p'> <span class="verse" id="V29">29-30&#160;</span>Gedeón Jerubaal tuuta awagmatai aajakua duka niina jeen wakitki pujusui. Nuwi pujus setenta uchin akigkui, tuja niina nuweshkam kuashat aajakui.   <span class="verse" id="V31">31&#160;</span>Tuja niina ikaa nuwe Siquem pujujakua dushakam makichik uchin uchigmakui. Dutikamtai Gedeón nunú uchi daajin Abimelec adaikauwai.   </div><div class='p'> <span class="verse" id="V32">32&#160;</span>Gedeógkak shiig muumpaki jakauwai. Nunik jakamtai, niina apaji Joása ukumataiji Abiesel wegantu aidau batsamtai yaakat Ofrá aajakua nuwi ukusajui.   </div><div class='p'> <span class="verse" id="V33">33&#160;</span>Gedeón jakamtai batsamas Israel aents aidauk Baal dakumka najanamu aidaun emematuinak Apajuí ememattanak ataktu idaisajui. Tuja dita apajuímawagtinnak Baal-berit aajakua nuna etegkawag nuna emematujaku ainawai.   <span class="verse" id="V34">34&#160;</span>Nunidau asag ditan shiwag waitkagtai Tuke Pujuu Apajuí ayamjukua nunak kajimatki idaisajui.   <span class="verse" id="V35">35&#160;</span>Gedeón tikich daaji Jerubaal aajakua nunú ditan ayamjak kuashat takasu aig, niina patayi aidaunash wait anenjachu ainawai.   </div><ul class='tnav'>
<li><a href='index.htm'>Jueces</a></li>
<li><a href='JDG07.htm'>&lt;</a></li>
<li><a href='JDG.htm'>8</a></li>
<li><a href='JDG09.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
