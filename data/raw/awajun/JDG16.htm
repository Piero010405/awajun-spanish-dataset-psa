<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Jueces 16</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JDG16.htm" />
</head>
<body>
<ul class='tnav'>
<li><a href='index.htm'>Jueces</a></li>
<li><a href='JDG15.htm'>&lt;</a></li>
<li><a href='JDG.htm'>16</a></li>
<li><a href='RUT01.htm'>&gt;</a></li>
</ul>
<div class="main">
 
<div class='chapterlabel' id="V0"> 16</div><div class='s'>Sansón yaakat Gazanum webau </div> <div class='p'> <span class="verse" id="V1">1&#160;</span>Makichik tsawantai Sansón yaakat Gazanum weuwai. Nunik nuwi makichik nuwa akiaku dutiktai pujuttaman wainak, nuna jeen waya niijai kanajui.   <span class="verse" id="V2">2&#160;</span>Nuwi pujai filisteo aidaushkam Sansón tae tabaun antukag, nunú yaaktanmaya aidau Sansón pujamun tenteawajui. Dutikawag yaakta waitijin kuitamainak makichik tsawan batsamtau asa, kiitai kashin tsawaku maami tusag dakainak jasa takamtak batsatu.   <span class="verse" id="V3">3&#160;</span>Tujash Sansógkak ejampek shintaag waiti aidaunak numijijaí tegajui. Dutika jiju minantuamunashkam ukuinag ashí yanaki yajuak, yaakat Hebrógjai niiniaku muja jiitkaunum iwaka nagkimak utsagkui.   </div><div class='s'>Sansón Dalilajai </div> <div class='p'> <span class="verse" id="V4">4&#160;</span>Duwi pujus, nuwa Dalila daagtin Sorec nugka pakajin pujuttaman jukitatus ausauwai.   <span class="verse" id="V5">5&#160;</span>Dutikamtai filisteon apuji aidau Dalilajai chichastatus shiyakajui. Nunik jegajuawag chichajuinak:  </div><div class='p'>“Sansógkash wagkag ibau senchigtinaita tsanuja dekajuata. Dutikawamin itugkaik depetmainaitji nunú ejemi. Nunú dekajua achika jigkaja apusami. Tuja ame dekajuawaminig, ii aidauti maki makichik mil cien kuichik plata najanamu amastatji”, tiajui.   </div><div class='p'> <span class="verse" id="V6">6&#160;</span>Tusa tima Dalila Sansógkan chichajak:  </div><div class='p'>“Wagka ibau senchigtinaitme nunú minash wait aneasam ujatkata. ¿Wajigmin jigkapajagmataiya ayamjumainchaush amainaitme?” tau.   </div><div class='p'> <span class="verse" id="V7">7&#160;</span>Tusa tama nii ayaak:  </div><div class='p'>“Siete daek samek aidauwai jigkatjagmataig, tikich aents aina nujai betek senchigtuchu amainaitjai”, tiuwai.   </div><div class='p'> <span class="verse" id="V8">8&#160;</span>Tusa timatai Dalila filisteo apuji aidaun ujakui. Tusa ujakajam daek samek aidaun siete jukiag Dalilan susajui. Dutikam nuna juki Sansógkan jigkajui.   <span class="verse" id="V9">9&#160;</span>Dutika jigkaja, aents aidaun yaunchuk niina kanutaijin uuka batsasu asa, untsumak:  </div><div class='p'>“¡Sansógka, filisteo aidau jetepainawai!” tau. Tusa tutai Sansón nantak nunú daeknak apeamujai betek tsujiajui. Dutikamtai filisteo aidauk wagkag ibau senchigtinaita nunak dekamainchau dekapjajui.   </div><div class='p'> <span class="verse" id="V10">10&#160;</span>Tuja Dalila Sansógkan chichajak:  </div><div class='p'>“¡Tsanujaume! ¡Amek minak dushiktakum tujutiume! Tujash dekas yamaik wait aneasam tujutta, itugkaya emetmainush amainaitme nunú”, tiuwai.   </div><div class='p'> <span class="verse" id="V11">11&#160;</span>Tusa tutai Sansón ayaak:  </div><div class='p'>“Soga yamajam makichkish takashtaiyai jigkatjagmataig, tikich aents senchigtuchu aina nujai betek amainaitjai”, tiuwai.   </div><div class='p'> <span class="verse" id="V12">12&#160;</span>Tusa timatai yaunchuk aents aidaun niina kanutaijin uuka batsasua dutiksag batsasu asa, Dalila soga yamagman juki Sansógkan jigkaja, untsumak:  </div><div class='p'>“¡Sansógka, filisteo aidau jetepainawai!” tau.  </div><div class='p'>Tusa tama Sansón nantak, hilo tsejegkush tsujimaina imatika soganak tsujiajui.   <span class="verse" id="V13">13&#160;</span>Dutikamtai Dalila niina chichajak:  </div><div class='p'>“¿Wagka ima tsanugme? ¡Amek minak tuke tsanugme! ¡Itugkaya emetmainush amainaitme nunú tujutta!” tau.  </div><div class='p'>Tusa tama Sansón ayaak:  </div><div class='p'>“Kakaumainchau wajasti tujutkumek, mina intashig siete chapikmagmawa nunú jáanchjai ijumjam jáanch apataiyai apijam, nuadui numi ajiam nuwi jigkamainaitme. Dutikawamin tikich aents senchigtuchu aina nujai betek amainaitjai”, tiuwai.  </div><div class='p'>Tusa timatai Dalila Sansógkan ikanag aepes intashi siete chapikmagbaun ijumag jáanch apataiyai apijauwai.   </div><div class='p'> <span class="verse" id="V14">14&#160;</span>Dutika numi juki ajia jigka emetua untsumak:  </div><div class='p'>“¡Sansógka, filisteo aidau jetepainawai!” tau.  </div><div class='p'>Tusa tama nantak intashi jigkatuamunak japiki juwak jáanch apigtainak numi ajiamujai tsujiajui.   </div><div class='p'> <span class="verse" id="V15">15&#160;</span>Dutikamtai Dalila chichajak:  </div><div class='p'>“¡Amek waitaitme! Nuniayatkum aneajame tusa tujutmaume. Amek mina dushiktau asam, kampatuma imania tsanujaume. Tujash tuwi senchigmesh ajutjamua duka eke ujattsume”, tau.   </div><div class='p'> <span class="verse" id="V16">16&#160;</span>Tusa kashi kashinig iniak waitkamu asa yawetug dakitak, dekas jakatjai tiuwai.   <span class="verse" id="V17">17&#160;</span>Tau asa, wagkag ibau senchigtinush ayi nuna Dalilan ujaak:  </div><div class='p'>“Wika nazareowaitjai. Mina intashjunak makichkish tsupigtuchu ainawai, wagki minak eke akiintsaig Apajuínu ati tusa etegkamu asan, pegkegchaun takaschati tibauwaitjai. Tuja mina intashjun tsupigtukagmataig, tikich aents senchigtuchu aina nujai betek amainaitjai”, tiuwai.   </div><div class='p'> <span class="verse" id="V18">18&#160;</span>Tusa etsegtumakmatai, yamaik dekas ujatkae tusa filisteo apuji aidaun ujaktajum tusa chichaman akuptak:  </div><div class='p'>“¡Yamaik Sansógkak wagkag ibau senchigtinaita nunak ashí ujatkae, nuniau asamtai kaunatajum!” tiuwai.  </div><div class='p'>Tusa timatai ame dekajuawaminig, akiktatjame tiu asag, kuichki jukiag Dalila pujamunum wegajui.   </div><div class='p'> <span class="verse" id="V19">19&#160;</span>Dalilak niina bakuin Sansógkan patas ikanjauwai. Nunik kanagmatai niina intashi siete chapikmagbaun tsupijati tusa makichik aentsun untsukui. Nunú jegantun ashí tsupijauwai.   <span class="verse" id="V20">20&#160;</span>Dutika tsupijamtai Dalila untsumak:  </div><div class='p'>“¡Sansógka, filisteo aidau jetepainawai!” tau. Tusa tama Sansógkak Tuke Pujuu niina idaisamunak dekachu asa, kanag tepau nantak tuke ayamjubau asa nuniktakama nunimainchau wajasui.   <span class="verse" id="V21">21&#160;</span>Nunik kakaumainchau wajasmatai, filisteo aidau achikag jiin mai ukuitkajui. Dutikawag yaakat Gazanum emajui. Dutika nuwi ejegawag cadena bronce najanamui jigkajag, aents achika chimpitainum trigon dekeak pujusti tusa apusajui.   <span class="verse" id="V22">22&#160;</span>Dutikam pujai niina intashi ataktu tsakajauwai.   </div><div class='s'>Sansón jakamu </div> <div class='p'> <span class="verse" id="V23">23&#160;</span>Filisteo aents aidaun apuji aidau Sansógka achiku asag depetmakji tusag, shiig aneenak ditá apajuímtaiji Dagón aajakua nuna emematuinak, kuntinun maawag apeawagtatus ijunjajui. Nunik batsamas kantamainak:  </div><div class='q'>“Iina apajuíji yaimpasmatai,  </div><div class='q'>iina shiwaaji Sansón  </div><div class='q'>depetkaji” wajaidau.   </div><div class='p'> <span class="verse" id="V24">24&#160;</span>Tuja tikich aents filisteo aidaushkam nuna wainkag dita apajuímtaijin emematus kantamainak:  </div><div class='q'>“Iina apajuíji yaimpasmatai,  </div><div class='q'>iina shiwaaji Sansón  </div><div class='q'>ii ajakmamu aidaun ijitjamak  </div><div class='q'>aents aidaun kuashat ijinnuwe  </div><div class='q'>nunú depetkaji”, wajaidau.   </div><div class='p'> <span class="verse" id="V25">25&#160;</span>Imatuidau asag shiig aneenak Sansón achikam egketa nunú jiiki itatajum tima, jiiki itawagmatai senchi dushikinau. Dutikainak jega jegamku ajigbau jimag wajaunum nuna ejapeen awajsajui.   </div><div class='p'> <span class="verse" id="V26">26&#160;</span>Dutikam wajasa uchi niina egkesa ejeentaun chichajak:  </div><div class='p'>“Juju jega jegamku ajigbau aina nunú jimag atsuak nuwi ejentunta, achimka wajasan ayamjatjai”, tiuwai.   </div><div class='p'> <span class="verse" id="V27">27&#160;</span>Tuja filisteo aidaun apuji aidauk nunú jeganum ashí nuwa nuwajaima ijunag piyak batsatu. Nuninai tikich aidaushkam nuna yakin ekenja jegamkamunum tres mil aents tumain Sansógkan dushikiagtai nuna diinak batsatu.   <span class="verse" id="V28">28&#160;</span>Imatu batsatai Sansón senchi untsumak Tuke Pujuun segaak: “¡Tuke Pujuu Apajuí ashí senchigtinuh, wait aneasam ima juke inagnamu yainkata! Filisteo aidau mina jiijun mai ukuitjukajag dushiktuina nuna iikmaktajai. ¡Senchijum sujusta!” tiuwai.   </div><div class='p'> <span class="verse" id="V29">29&#160;</span>Nuna tusa jega jegamku ajiamu ejapeen jimag wajaun nuna mai achikui.   <span class="verse" id="V30">30&#160;</span>Nunik achika wajas untsumak: “¡Filisteo aidautigmek yamai wijai jinaattagme!” tiuwai.  </div><div class='p'>Tusa tamawaik ashí niina senchijijai shitakiuwai, dutikam kupinak jega iyak filisteo apuji aidaunak, tikich nuwi batsatujai ashí yutua ijinauwai. Nii iwaku pujusa aentsun ijinauwa nuni kuashat nii jak ijinauwai.   </div><div class='p'> <span class="verse" id="V31">31&#160;</span>Nunik Sansón jakamtai, niina yachi aidau patayi aidaujai kaunawag iyashin jukiag, yaakat Sorá Estaoljai awa nuwi niina apaji Manoa ukusbaunum ukusajui. Sansógkak Israel aents aidaun yayaak veinte mijan takasui.  </div><ul class='tnav'>
<li><a href='index.htm'>Jueces</a></li>
<li><a href='JDG15.htm'>&lt;</a></li>
<li><a href='JDG.htm'>16</a></li>
<li><a href='RUT01.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
