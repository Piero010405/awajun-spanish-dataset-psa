<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Amós 9</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/AMO09.htm" />
</head>
<body>
<ul class='tnav'>
<li><a href='index.htm'>Amós</a></li>
<li><a href='AMO08.htm'>&lt;</a></li>
<li><a href='AMO.htm'>9</a></li>
<li><a href='JON01.htm'>&gt;</a></li>
</ul>
<div class="main">
 
<div class='chapterlabel' id="V0"> 9</div><div class='s'>Apajuí aentsu pegkegchaujin diijus suwimkan susatna nuna uwemtumainuk makichkish atsawai </div> <div class='p'> <span class="verse" id="V1">1&#160;</span>Duwi pujusan Tuke Pujuu altaran ijus wajasa chichagtak:  </div><div class='q'>“Tuke Pujuu emematku ijuntai jegamku  </div><div class='q'>shugku ajigmawa nunú awatim kupikta,  </div><div class='q'>dutikam jega yumpunak aentsun yutua ijinati,  </div><div class='q'>tuja tupikaki uwemjatag tuinakush makichkish uwemjachagtatui.  </div><div class='q'>Tupikaki uwemjashkam maaniamunum jakattawai.   </div><div class='q'> <span class="verse" id="V2">2&#160;</span>Nugka initken uumkagmataish, imanuiyanash jiigtatjai,  </div><div class='q'>tuja nayaimpin nagkaesau yakí uumkagmataish,  </div><div class='q'>imanuiyanash ajuawagtatjai.   </div><div class='q'> <span class="verse" id="V3">3&#160;</span>Tuja muja Carmelo titijin waka uumkagmataish,  </div><div class='q'>egakan achikagtatjai,  </div><div class='q'>tuja nayantsa kunajin uumjutkagmataish,  </div><div class='q'>kuntin múun ichiag ijinati tusan awetittajai.   </div><div class='q'> <span class="verse" id="V4">4&#160;</span>Tuja shiwag aidau yajuakam uwegshunum shiyakmataish,  </div><div class='q'>puyajai ijinatnume tusan inamjattajai.  </div><div class='q'>¡Ditanak tuké diyaku atatjai,  </div><div class='q'>tujash nunak yayakdukesh dutikashtatjai,  </div><div class='q'>suwimkan suwakun dutikattajai!   </div><div class='b'> &#160; </div> <div class='q'> <span class="verse" id="V5">5&#160;</span>“Tuke Pujuu Apajuí, ashí senchigtina nunú  </div><div class='q'>nugkan antiawai, dutikam nugkak yumpunui,  </div><div class='q'>nunitai aents aidauk buutuinawai.  </div><div class='q'>Tuja nugkak uujak namak Nilo dujajak ikaman utuja  </div><div class='q'>kuyua, ataktu utug kuyua wajama imanittawai,  </div><div class='q'>imanitai aents aidauk ishamainak buutiagtinai.   </div><div class='q'> <span class="verse" id="V6">6&#160;</span>Tuke Pujuu niina jenak nayaimpinum umikui,  </div><div class='q'>untsu nuna ichichiagtinun nugkanum umikui,  </div><div class='q'>nayantsak bukuiti yakí weawai, nunik yumi najanea  </div><div class='q'>ataktu yuta nunak Apajuí dutikawai.”  </div><div class='q'>Niina daajig “Tuke Pujuu” tawa nunuwai.   </div><div class='b'> &#160; </div> <div class='q'> <span class="verse" id="V7">7&#160;</span>Tuke Pujuu chichaak:  </div><div class='q'>“Wi diismak Israel aents aidautigmek  </div><div class='q'>etiopíanmaya aidaujai betek ainagme.  </div><div class='q'>Atum Egipto nugkanum batsatutigmin  </div><div class='q'>jiijan ikaunmawaitjim dutiksanuk,  </div><div class='q'>filisteo aidaunashkam Creta nugkanum  </div><div class='q'>batsatun jiijan ikaunmauwaitjai.  </div><div class='q'>Tuja arameo aidaunashkam dutiksanuk  </div><div class='q'>Quir nugkanum batsatun jiijan ikaunmauwaitjai.”   </div><div class='b'> &#160; </div> <div class='q'> <span class="verse" id="V8">8&#160;</span>Juju Israel nugkanmaya aidau  </div><div class='q'>pegkegchau aina nuna Tuke Pujuu diisa chichaak:  </div><div class='q'>“Au aents aidaunak ashí ijinan emegkaktatjai,  </div><div class='q'>dutikaknush Jacob wegantunak ashí ijintsuk  </div><div class='q'>ayamjukan uwemtijattajai.  </div><div class='q'>Witjai Tuke Pujuunuk, nunak dekas dutikattajai.   </div><div class='q'> <span class="verse" id="V9">9&#160;</span>Tuja Israel aents aidautigmin shiwag aidau  </div><div class='q'>trigo wampuji utsankatasa pegamash jigkayi  </div><div class='q'>pegkejak iyautsama imatijamatnume tusan titatjai.   </div><div class='q'> <span class="verse" id="V10">10&#160;</span>Ashí aents chichainak:  </div><div class='q'>‘Duka makichkish nunikchattawai,  </div><div class='q'>utugchatak atsugtamtatji’, tuinawai.  </div><div class='q'>Tujash nuna tuu chichaina duka  </div><div class='q'>maaniamunum puyajai ashí jinawagtatui”, tawai.   </div><div class='s'>Apajuí Israel aents aidaun atakea duwi yaigtin </div> <div class='p'> <span class="verse" id="V11">11&#160;</span>“Nunú tsawan jegakui, Davita aakji tegaekau ataktu aakmamaina numamtuk, ataktu nii wegantunmaya Israel aents aidaun apuji wajas inamjatnai. Nuadui yaunchuk ayanum iman wajasagtinai.   <span class="verse" id="V12">12&#160;</span>Nunikag edomnumia iwaku pujuidauk, tuja tikich aents mina emematjin aidaujai ataktu ashí Israel aents aidaujai awakjattajai”, tusa Tuke Pujuu nii dutikatnun tawai.   </div><div class='p'> <span class="verse" id="V13">13&#160;</span>“Kuashat trigo juwamu atin tsawan jegawai. Trigo juwamuk eke ashimchayatkujum ataktu nagkamajum ajakmattagme. Tuja uva juukbaushkam eke vino najantsuk ukuakjum ataktu uva ajaktatjume. Imatikau asagmin vino najanamu aidauk mujanmash, nain aidaunmash yumijai betek shiig kuashat aitnai.   <span class="verse" id="V14">14&#160;</span>Nunú tsawan uminkui, mina aentsug Israel aents aidau achija yajuakam tikich nugkanum batsatun jiija yajuakan ikaunmatnaitjai. Dutika ai dita yaaktaji tsaikbau aidaun ataktu najanawag batsamas, uva ajakmakag vinon najanawag umuinak, tikich ajak aidaunashkam dita agájin ajakmawag, nuna nejen yuwinak shiig batsamsagtinai.   <span class="verse" id="V15">15&#160;</span>Israel aents aidaunak waji ajakaitkuish wi dita nugken susauwaitag nuwi atakesh tegai ajapashtinun ajakmawagtatjai”, tusa Tuke Pujuu tawai, tiuwai Amós.  </div><ul class='tnav'>
<li><a href='index.htm'>Amós</a></li>
<li><a href='AMO08.htm'>&lt;</a></li>
<li><a href='AMO.htm'>9</a></li>
<li><a href='JON01.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
