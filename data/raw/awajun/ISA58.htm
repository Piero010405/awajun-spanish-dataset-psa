<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Isaías 58</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ISA58.htm" />
</head>
<body>
<ul class='tnav'>
<li><a href='index.htm'>Isaías</a></li>
<li><a href='ISA55.htm'>&lt;</a></li>
<li><a href='ISA.htm'>58</a></li>
<li><a href='ISA60.htm'>&gt;</a></li>
</ul>
<div class="main">
 
<div class='chapterlabel' id="V0"> 58</div><div class='s'>Ijagma pujusa Apajuí segamu </div> <div class='q'> <span class="verse" id="V1">1&#160;</span>Apajuí mina chichagtak:  </div><div class='q'>“¡Ishamkagtutsuk senchi untsumkata,  </div><div class='q'>uwija kachuji shinaujai betek senchi chichakta!  </div><div class='q'>¡Imatkum mina aentsug Jacob wegantu aina nunú  </div><div class='q'>pegkegchaun takamsamuji pachisam senchi chichagkata!   </div><div class='q'> <span class="verse" id="V2">2&#160;</span>Dutikakum tita:  </div><div class='q'>‘Atumek minak kashi kashinig untsugjume,  </div><div class='q'>nuniakjum chichama umin najaneajum  </div><div class='q'>mina umigtuktasajum wakegagme.  </div><div class='q'>Nuniau asajum ii chicham uminkatna nunú  </div><div class='q'>sukagtusta tusajum segatjume,  </div><div class='q'>nuniakjum shiig aneagme Apajuí umigji’ tusajum.   </div><div class='q'> <span class="verse" id="V3">3&#160;</span>Tusa tayatkujum:  </div><div class='q'>‘¿Wagkaik wainkaish Apajuí waipatsu nuniaish  </div><div class='q'>ijagmash pujutji?  </div><div class='q'>¿Wagkaik ijagmaish waitush wekaetaji Apajuí waipatsu  </div><div class='q'>nuniaish?’ tajume.  </div><div class='q'>Tau asajum atumek ijagma pujusa Apajuí segatia  </div><div class='q'>nunú tsawantin waji sujakjum,  </div><div class='q'>atumi takagtamin aidaushkam shiig akitsuk kasagjume.   </div><div class='q'> <span class="verse" id="V4">4&#160;</span>Atumek ijagma pujusa Apajuí segatia  </div><div class='q'>nunú tsawantin jiyaniakjum, maaniakjum ijuni batsatjume.  </div><div class='q'>Apajuí atum ijagma pujusa segamun  </div><div class='q'>antugtukti takugmek, a antajaig takamaitsugme.   </div><div class='q'> <span class="verse" id="V5">5&#160;</span>Ijagma pujusa Tuke Pujuu segaji tayatku,  </div><div class='q'>imani batsatmawa duka Apajuínak shiig awagmatsui.  </div><div class='q'>Atumek kajis namaka uwet kasua wajama nunikjum  </div><div class='q'>tsuntsuma pujusjum, jáanch wake besemag pujaku  </div><div class='q'>nugkutai nugkugjum yukunum tepajum nunú,  </div><div class='q'>ijagma pujusa Apajuí segaji, tajume.  </div><div class='q'>Nuniakjum juju Tuke Pujuunak shiig awagmawai, tajume.   </div><div class='q'> <span class="verse" id="V6">6&#160;</span>Tujash duka dekaskechui.  </div><div class='q'>Mina shiig awajkati tujutkugmek,  </div><div class='q'>ijagma pujusam:  </div><div class='q'>Aents achikam chimpija nunú agkanmitkata,  </div><div class='q'>takamsachu aig jigkajam batsata nunú atiam agkanmitkata,  </div><div class='q'>inaku waitkatai batsata nunú agkanmitkata.  </div><div class='q'>Dutikakum shiig takashtai, pegkegchau aina duka  </div><div class='q'>ashí idaisatajum.   </div><div class='q'> <span class="verse" id="V7">7&#160;</span>Nuniakjum, atumdau yutai ajutjamaina nunú  </div><div class='q'>tikich aents nujantai waituidau ajamsatajum;  </div><div class='q'>tuja aents jenchauwa duka atumi jem jukitajum;  </div><div class='q'>tuja nugkumainji atsakuishkam,  </div><div class='q'>jáanch susatajum nugkugti.  </div><div class='q'>Dutikakjum tikich aidaushkam tuké yaitajum.   </div><div class='q'> <span class="verse" id="V8">8&#160;</span>Nunú dutikakjumek, kashikmas etsa jiinak  </div><div class='q'>etsantama iman atatjume.  </div><div class='q'>Nuniagmin mina imanjua nunú uyuntamsagtatui.  </div><div class='q'>Tuja pegkegchau takataijum aidau tsupimakbaujai betek wajas awa  </div><div class='q'>duka wamak esamattawai.   </div><div class='q'> <span class="verse" id="V9">9&#160;</span>Nunikmatai untsugkugminig aiktatjime;  </div><div class='q'>tuja yainkata tusajum senchi untsugkugminishkam,  </div><div class='q'>wi ayaakun: ‘Juwi pujajai’, titatjime.  </div><div class='q'>Tikich aents aidau waitkajum nunú idaisajum  </div><div class='q'>pegkegchau chichagtsuk, nuigtush wainka tsanumjutsuk,   </div><div class='q'> <span class="verse" id="V10">10&#160;</span>yumainji atsujush amek anenmamsam ajampeakum,  </div><div class='q'>tikich waituidau yayakjumek,  </div><div class='q'>suwenum jii kegak tsaaptin emama numamtin atatjume.  </div><div class='q'>Tuja amina pegkegchaujum suwe wajas awa duka,  </div><div class='q'>yamai pegkeg takagmin, etsa tutupit wegak  </div><div class='q'>etsantug tsaaptin emama iman wajastatui.   </div><div class='q'> <span class="verse" id="V11">11&#160;</span>Wi aminak tuké uyuntsattagme,  </div><div class='q'>dutikakun uwegshunum pujakminish,  </div><div class='q'>shiig kuashat yutain amastatjame,  </div><div class='q'>dutikakun senchimtikattagme,  </div><div class='q'>nuadui ajak ajakbau yumi ukattai asa pegkejama iman,  </div><div class='q'>nuigtu yumi pukuni jiinu tuke amuechau ama iman atatjume.   </div><div class='q'> <span class="verse" id="V12">12&#160;</span>Atum wegantu aidau  </div><div class='q'>yaakat yaunchuk tsaikbau aidaun ataktu jegamjagtinai.  </div><div class='q'>Dutikainak nunú jegamku kaya aepkamu aidau  </div><div class='q'>yumpunawai tusa shiig emetug umikagtinai.  </div><div class='q'>Dutikau asagmatai:  </div><div class='q'>‘Yaakat peejamu tsaikbaun ataktu iwajin aidau’,  </div><div class='q'>nuigtushkam: ‘Jega tsaikbaun iwajin aidau’  </div><div class='q'>tuu adaikagtinai.”   </div><div class='s'>Ayamtai tsawan pachisa jintiamu </div> <div class='q'> <span class="verse" id="V13">13&#160;</span>“Tsawan ayamtaya nunú ajantusjum diistajum,  </div><div class='q'>tuja mina tsawantug pegkegma duik  </div><div class='q'>atumi takatjumek takasaigpajum.  </div><div class='q'>Nunú tsawanta duwi shiig aneasjum ima Tuke Pujuu  </div><div class='q'>pegkegma duke ememattajum, tibauwa nuwi anentaimsatajum.  </div><div class='q'>Nunú tsawantin atumi takatjum,  </div><div class='q'>nuniachkush atum wakegamukesh  </div><div class='q'>chichamju yujatsuk ayatak ajantusa diistajum.   </div><div class='q'> <span class="verse" id="V14">14&#160;</span>Nunú umiakjuminig,  </div><div class='q'>shiig aneasa pujutan wi amastatjime.  </div><div class='q'>Nuigtush nugka múun aidaun apuji awajsattajime.  </div><div class='q'>Dutikakun wi atumi apachjum Jacopan  </div><div class='q'>anagkuawaitag nuna nugkan amastatjime.  </div><div class='q'>Junak dekas wi umiktinjun tajai”, tiuwai Tuke Pujuu.   </div><ul class='tnav'>
<li><a href='index.htm'>Isaías</a></li>
<li><a href='ISA55.htm'>&lt;</a></li>
<li><a href='ISA.htm'>58</a></li>
<li><a href='ISA60.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
