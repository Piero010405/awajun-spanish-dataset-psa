<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Mateo 14</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/MAT14.htm" />
</head>
<body>
<ul class='tnav'>
<li><a href='index.htm'>Mateo</a></li>
<li><a href='MAT13.htm'>&lt;</a></li>
<li><a href='MAT.htm'>14</a></li>
<li><a href='MAT15.htm'>&gt;</a></li>
</ul>
<div class="main">
 
<div class='chapterlabel' id="V0"> 14</div><div class='s'>Juan Yamijatin maamu </div> <div class='r'>(Mr. 6.14-29; Lc. 9.7-9)  </div><div class='p'> <span class="verse" id="V1">1&#160;</span>Nunú tsawantinig Herodes tetrarca Jesús pachisa tuinamun antuku,   <span class="verse" id="V2">2&#160;</span>nunik ni inake aidaun chichajak: “Duka Juan Yamijatnai, nunú nantakne, nuniku asa senchijí ajawai aents dutikmainchaun iwaina nunak”, tau.   </div><div class='p'> <span class="verse" id="V3">3&#160;</span>Nunak Herodesak niina yachi Felipe nuwe Herodiasan nuwatuk pujau asa Juagkan achiká cárcel egkeau aajakui.   <span class="verse" id="V4">4&#160;</span>Wagki Juan chichajak: “Amek, yatsumi nuweg nuwatkamek pujumaitsume”, tibau asa.   </div><div class='p'> <span class="verse" id="V5">5&#160;</span>Herodesak maumainaitak aents aidaun ishamak idaisauwai; wagki Juagnak profetayai tuidau asagmatai.   <span class="verse" id="V6">6&#160;</span>Tujash dutikauwaitak Herodes akiinamuji tsawagmatai, Herodiasa nawanji ipaamu aidau eemtin nantsemauwai, nuniak Herodesan shiig awajkauwai,   <span class="verse" id="V7">7&#160;</span>dutikam makichkish yapajimainchaun anagkuauwai ni wajina segattawa nunak imatiksag susatatus.   <span class="verse" id="V8">8&#160;</span>Tima nuwauchishkam dukují akatjam, Herodesan jegantun:  </div><div class='p'>—Platonum Juan Yamijatnun buuké sujustá, tusa segauwai.   </div><div class='p'> <span class="verse" id="V9">9&#160;</span>Nunú tama Rey Herodesak wake besekui, nuniayatak ipaamu aidaush antuinamunum yapajimainchaun anagkuau asa, susatnume tiuwai.   </div><div class='p'> <span class="verse" id="V10">10&#160;</span>Dutika inamjauwai Juan cárcel puja nuna buuken tsupiktinme tusa.   <span class="verse" id="V11">11&#160;</span>Timatai Juagkan buuken platonum egkejag itaantajui, dutika nuwauchin susajui. Ni juki dukujin susauwai.   <span class="verse" id="V12">12&#160;</span>Dutikawagmatai Juagkan jintintaiji aidau kautuawag iyashin jukiag ukusag ukuinak, Jesusan wejiag ujakajui.   </div><div class='s'>Jesús cinco mil aents ayugkamu </div> <div class='r'>(Mr. 6.30-44; Lc. 9.10-17; Jn. 6.1-15)  </div><div class='p'> <span class="verse" id="V13">13&#160;</span>Jesús nuna antuk, nuiya jiinki barcanum egkemag uwejush agkantunum nigki pujustatus weuwai; nuniai aents aidaushkam dekaawag, yaaktanmaya juakiag kukag shimutkajui.   <span class="verse" id="V14">14&#160;</span>Nuniai Jesús barcanmaya jinkamá, kuashat aents tuwaká ijunun wainak, wait anenjauwai, nunik jau aidau ikaunmamunash etsagakui.   <span class="verse" id="V15">15&#160;</span>Nuniai kiyau asamtai, niina jintintaiji aidau jegaantag:  </div><div class='p'>—Juig aents atsamunum batsatji, etsash akaewai. Aentsuk akatjam ishiakta, yaakat yaijuch aina nui wegag dita yuwatnun sumaktinme, tuidau.   </div><div class='p'> <span class="verse" id="V16">16&#160;</span>Tutai Jesús ayaak:  </div><div class='p'>—Wemain ainatsui, atum dita yuwatnuk susatajum, tau.   </div><div class='p'> <span class="verse" id="V17">17&#160;</span>Tama dita aiinak:  </div><div class='p'>—Atsugtamui ayatak cinco pag nuigtú jimag namak ajutjamui.   </div><div class='p'> <span class="verse" id="V18">18&#160;</span>Tiagtai Jesús:  </div><div class='p'>—Jui itagtuatajum, tiuwai.   <span class="verse" id="V19">19&#160;</span>Tusa aents aidaunak chijichi aina nui batsamsatnume tiuwai. Tusa cinco pagkan nuigtú jimag namaka nuna juki, nayaimpinum pagkai see tusa, pag aidaun puujá ni jintintaiji aidaun tinabiu; dutikam dita aents aidaun tinabiajui.   <span class="verse" id="V20">20&#160;</span>Tuja ashí yuwawagmatai, ampinkaun yajuakag doce chagkinnum aimjajui.   <span class="verse" id="V21">21&#160;</span>Nui yuawaju aina duka cinco mil aishmag tumain aajakajui; nuwa aidau, uchi aidaush dekapatsuk.   </div><div class='s'>Jesús yumí awanken wekaesá webau </div> <div class='r'>(Mr. 6.45-52; Jn. 6.16-21)  </div><div class='p'> <span class="verse" id="V22">22&#160;</span>Nuna dutika, Jesusak ni jintintaiji aidaunak barcanum egkemjag ditá eemak kuchá amain katigtinme tusa ishimak, nigka aents aidaun akateg ukuktatus juwakui.   <span class="verse" id="V23">23&#160;</span>Nunik aents aidaun akateg ukuak, mujanum kanakí wakauwai Apajuin aujsatatus. Nunik kiyagmataishkam nuig nigki pujau,   <span class="verse" id="V24">24&#160;</span>nuniai barcashkam atushat nugkan ukukí wegai, dase igku umpuau, dutikamu asa yumi tajeamujiya nu barcanak senchi pegau.   <span class="verse" id="V25">25&#160;</span>Imaniai tsawagtatak weamunum, Jesús yumí awanken wekaegas ditan adijkauwai.   <span class="verse" id="V26">26&#160;</span>Nunik yumí awanken wekaegas minittaman jintintaiji aidau wainkag, puyatkag:  </div><div class='p'>—¡Pasun, pasun! tusag untsumaidau sapigmaidau asag.   </div><div class='p'> <span class="verse" id="V27">27&#160;</span>Imatiagtai Jesús chichaak:  </div><div class='p'>—¡Witjai, ishamkaigpajum! ¡Imatigpajum! tau.   </div><div class='p'> <span class="verse" id="V28">28&#160;</span>Tutai Pedro ayaak:  </div><div class='p'>—Apuh, dekas ametkumek minash, yuminum wekaesam tantata tujutia, tau.   </div><div class='p'> <span class="verse" id="V29">29&#160;</span>Tutai:  </div><div class='p'>—Minitá, tiuwai Jesuschakam.  </div><div class='p'>Tama Pedroshkam barcanmaya jiinki, yumí awanken wekaegas Jesús wajamunum jegantatus wegau.   <span class="verse" id="V30">30&#160;</span>Tujash dase senchi dasentun wainak ishamkau, nunik yuminum tepeak:  </div><div class='p'>—¡Apuh, achigkata! tau.   </div><div class='p'> <span class="verse" id="V31">31&#160;</span>Taig Jesuschakam uwegnum achikú, dutika:  </div><div class='p'>—¡Aents imanis dekaskeapi tuchauwah! ¿Wagka utujimkaume?, tiuwai.   </div><div class='p'> <span class="verse" id="V32">32&#160;</span>Tusa barcanum egkemjagmatai, daseg mijakui.   <span class="verse" id="V33">33&#160;</span>Nunikmatai ashí barcanum chimpijuk Jesusan jegaantag emematuinak:  </div><div class='p'>—¡Amek dekaskenum Apajuin Uchijiyaitme!, tiajui.   </div><div class='s'>Jesús Genesaretnumia jau aidau etsagakbau </div> <div class='r'>(Mr. 6.53-56)  </div><div class='p'> <span class="verse" id="V34">34&#160;</span>Nuna nunikag katigkag Genesaret nugkanum jegawajui.   <span class="verse" id="V35">35&#160;</span>Nunikmatai nuiya aents aidau Jesusa wainkajui, nunikag ashí nu nugkanmag etsegkajui, dutikawagmatai ashí jau aidaunak niina ikautuidau;   <span class="verse" id="V36">36&#160;</span>dutikawajam ni jaanchji weninakesh antigtajai, idaikagtusta tusag segaidau, tuja ashí aents antigkaju aidauk tsagagkajui.   </div><ul class='tnav'>
<li><a href='index.htm'>Mateo</a></li>
<li><a href='MAT13.htm'>&lt;</a></li>
<li><a href='MAT.htm'>14</a></li>
<li><a href='MAT15.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
