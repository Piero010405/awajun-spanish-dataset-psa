<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Marcos 15</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/MRK15.htm" />
</head>
<body>
<ul class='tnav'>
<li><a href='index.htm'>Marcos</a></li>
<li><a href='MRK14.htm'>&lt;</a></li>
<li><a href='MRK.htm'>15</a></li>
<li><a href='MRK16.htm'>&gt;</a></li>
</ul>
<div class="main">
 
<div class='chapterlabel' id="V0"> 15</div><div class='s'>Jesús Pilatowai ejegamu </div> <div class='r'>(Mt. 27.1-2, 11-14; Lc. 23.1-5; Jn. 18.28-38)  </div><div class='p'> <span class="verse" id="V1">1&#160;</span>Tsawamunum, sacerdote apuji aidau, judío apuji aidau, maestro chicham umiktinun jintinkagtin aidau nuigtú apu chichama inagnau aidaujai ijunjag chichasag, Jesusan jigkajag jukiag Pilaton ejetuawajui.   <span class="verse" id="V2">2&#160;</span>Dutikawagmatai Pilato iniak:  </div><div class='p'>—¿Amekaitam Rey judío aidaunu?, tau.  </div><div class='p'>Tama ni ayaak:  </div><div class='p'>—Duka ame tujutme, tiuwai.   </div><div class='p'> <span class="verse" id="V3">3&#160;</span>Tujash sacerdote apuji aidauk kuashat wajiin pachisag etsegtuidau asagmatai,   <span class="verse" id="V4">4&#160;</span>Pilato ataktú iniak:  </div><div class='p'>—¿Amek machikish aimtsumek? Diisia kuashat wajiin pachis tsanumjutpaina nu, tau.   </div><div class='p'> <span class="verse" id="V5">5&#160;</span>Tujash Jesusak nu tamashkam aimchau, nunitai Pilato anentai jegagchau.   </div><div class='p'> <span class="verse" id="V6">6&#160;</span>Tuja fiestatinig aents achikbau aina nuiyan makichik jiisagké au, aents aidau ya jiinkiti tusaya segabiagtatua nuna.   <span class="verse" id="V7">7&#160;</span>Nuanui Barrabás daagtin, apu dakituinaku pampandayamunum ni kumpajijai aentsun mau asamtai achikam cárcel egketu.   <span class="verse" id="V8">8&#160;</span>Nuniamunum kuashat aents kaunkag, makichik aents tuke akupdauwe dutiksaik akupnakti tusag Pilaton segaidau.   <span class="verse" id="V9">9&#160;</span>Tama Pilato ditan chichajak:  </div><div class='p'>—¿Wakegagmek judío aina nuna Reyjin akupkati tusagmesh?, tiuwai.   <span class="verse" id="V10">10&#160;</span>Nunak sacerdote apuji aidau tuke aneas kajejuinak sujukaja nuna dekau asa tiuwai.   <span class="verse" id="V11">11&#160;</span>Tujash sacerdote apuji aidau aents tuwaká ijunun akatjajui, Pilato dekas Barrabasan jiiktí titajum tusag.   </div><div class='p'> <span class="verse" id="V12">12&#160;</span>Tiagtai Pilato ataktú ayaak:  </div><div class='p'>—¿Judío aidau Reyji tajum junash utugkati tajume?, tau.   </div><div class='p'> <span class="verse" id="V13">13&#160;</span>Tutai untsumkag:  </div><div class='p'>—¡Achinjati!, tiajui.   </div><div class='p'> <span class="verse" id="V14">14&#160;</span>Tiagtai Pilato ayaak:  </div><div class='p'>—¿Tujash jusha wají pegkegchauna takasé?, tau.  </div><div class='p'>Tujash nuní senchi untsumkag:  </div><div class='p'>—¡Achigtá! awajuidau.   </div><div class='p'> <span class="verse" id="V15">15&#160;</span>Imatiagtai Pilatoshkam aents aidaun shiig awajkata tau asa, Barrabasan jiikiu; dutikak Jesusnak asutiawagmatai achigtajum tusa inamjauwai.   </div><div class='p'> <span class="verse" id="V16">16&#160;</span>Dutikamtai suntag aidau jukiag jega apu pujusá inamtaijin ejegawagmatai, ashí suntag aidau ijuntujaju.   <span class="verse" id="V17">17&#160;</span>Dutikawag jaanch kapantu nentetkaun anugjag, atsejutai jagki najanamun atsemitkakag,   <span class="verse" id="V18">18&#160;</span>eme anentsá kumpamji tusag dushikinak:  </div><div class='p'>—¡Juuwai Rey judío aidaunuk! awajaidau.   </div><div class='p'> <span class="verse" id="V19">19&#160;</span>Imatjuinak tagkanai buuknum awatuidau, usuktanash usukidau, nuninak emematji tusag tikishmatuidau.   <span class="verse" id="V20">20&#160;</span>Dutikainak dushí dushikinakua jaanch kapantu nentetkaunak awituk jujuinak, ni nugkutaijinak anugjag juki emajui achijagtatus.   </div><div class='s'>Jesús achigbau </div> <div class='r'>(Mt. 27.32-44; Lc. 23.26-43; Jn. 19.17-27)  </div><div class='p'> <span class="verse" id="V21">21&#160;</span>Makichik aents cirenenmaya, Simón daagtin Alejandro, Rufo aina nuna apají, ajajinia wakettatman inajajui cruzan yanaktí tusag.   </div><div class='p'> <span class="verse" id="V22">22&#160;</span>Dutika Jesusnak Gólgota tutainum ejentag, (“Gólgota” tawa duka “Buuké sakamtai” taku tawai);   <span class="verse" id="V23">23&#160;</span>vino mirrajai pachimjamun susajui; tujash nigka uwagchauwai.   <span class="verse" id="V24">24&#160;</span>Dutika achijag, suntag aidauk Jesusa jaanchjinak, yana kayají jiintukne nuna diisag akandaikajui.   <span class="verse" id="V25">25&#160;</span>Jesusnak kashikmas a las nueve ai achijajui.   </div><div class='p'> <span class="verse" id="V26">26&#160;</span>Dutikainak wajuk asamtaiya achijaje nuna pachisag: “REY JUDÍO AIDAUNU” tusag agatjajui.   <span class="verse" id="V27">27&#160;</span>Nuigtushkam jimag kasan niijai achijajui, makichkia nuna untsujin awajainak, tikichia nunak menajin awajawajui.   <span class="verse" id="V28">28&#160;</span>Aatus uminkauwai agagbaunum chichaak:  </div><div class='p'>“Pegkegchau takau aidaujai betek dutikam atinai”, tawa nunú.   </div><div class='p'> <span class="verse" id="V29">29&#160;</span>Tuja nui aents nagkaemaidauk, buuken pegainak pegkegchau chichajuinak:  </div><div class='p'>—¡Waj!, ame jega Apajuí ememattai tegakam kampatum tsawantai ataktú jegamnumjamah,   <span class="verse" id="V30">30&#160;</span>cruznum nematsuk akaikim, amek uwemjakia, awajuidau.   </div><div class='p'> <span class="verse" id="V31">31&#160;</span>Dutiksag sacerdote apuji aidau, maestro chicham umiktinun jintinkagtin aidaujai dushikinak:  </div><div class='p'>—Tikich aidaunak uwemtiknuwe, tujash nigkig uwemain dekapeatsui.   <span class="verse" id="V32">32&#160;</span>Cristo, Israela Reyjiya nunú yamai cruznum deta nuna akaikiti nunikmatai wainká dekaskeapi tiagmi, awajuidau.  </div><div class='p'>Nunisag niijai achijam detaidaush pegkegchaun chichajuidau.   </div><div class='s'>Jesús jakamu </div> <div class='r'>(Mt. 27.45-56; Lc. 23.44-49; Jn. 19.28-30)  </div><div class='p'> <span class="verse" id="V33">33&#160;</span>Etsa tutupit wajasú ai nagkamas a las tres wegaish ashí nugkanum suwe wajas asauwai.   <span class="verse" id="V34">34&#160;</span>Nuniamunum a las tres wegai Jesús senchi untsumak: “Eloí, Eloí, ¿lemá sabactani?”<a href="#FN1" class="notemark">*<span class="popup">“Eloí, Eloí, ¿lemá sabactani?”, tawa juka arameo chichamai. Tujash Biblia Reina-Valeranmag “Eloí, Eloí, ¿lama sabactani?”, tawai. Untsu ju “Lama sabactani” tawa juka hebreo chichamai.</span></a> tiu. Nunak: “Mina Apajuijuh, mina Apajuijuh, ¿wagka idaitusume?” taku tiuwai.   </div><div class='p'> <span class="verse" id="V35">35&#160;</span>Tuja ujumak aents nui ijunaidau nuna antukag:  </div><div class='p'>—Antukjua, Eliasa untsuana, tuidau.   </div><div class='p'> <span class="verse" id="V36">36&#160;</span>Nuniai makichik tupikaki, esponjan vino chujuau pujaunum uchupig, tagkannum aapi Jesús uwagti tusa susau, dutika:  </div><div class='p'>—Elías juna kuwaktatus minishtimpash nuniau wainkagmi, tau.   </div><div class='p'> <span class="verse" id="V37">37&#160;</span>Tujash Jesusak senchi untsumak jakauwai.   <span class="verse" id="V38">38&#160;</span>Nunikmatai jega Apajuí ememattainum jaanch ejaamuk, yakiin nagkamnas ichiinak nugkaan jegaak jimaituk kanakui.   <span class="verse" id="V39">39&#160;</span>Tuja capitán Jesús achigbaunum diyaak wajau, senchi untsumak jakamtai wainak, chichaak:  </div><div class='p'>—Dekaskenum ju aentsuk Apajuí Uchijí aajakui, tau.   </div><div class='p'> <span class="verse" id="V40">40&#160;</span>Nuigtushkam ujumak nuwa ikaag ijunas diidau, nu aina nuiyag María magdalanmaya, tikich María José nuigtú Santiago ekeuwa nuna dukují, Salomé aatus ijunu,   <span class="verse" id="V41">41&#160;</span>Jesús Galilea pujusmatai, nemajus yujasag yaijakú aina nu; nuigtú kuashat nuwa Jesusjai Jerusalén kaunawajua dushakam.   </div><div class='s'>Jesús ukusbau </div> <div class='r'>(Mt. 27.57-61; Lc. 23.50-56; Jn. 19.38-42)  </div><div class='p'> <span class="verse" id="V42">42&#160;</span>Kintabaunum, tsawan ayamtai nagkamnatin asamtai uminbaunum,   <span class="verse" id="V43">43&#160;</span>José arimateanmaya, apu chichaman inagnau aina nuiya eme anentsá diitai, niishkam Apajuí inamjatnun dakau asa, ajankas Pilaton jegajua Jesusa iyashin segauwai.   <span class="verse" id="V44">44&#160;</span>Tusá segam Pilatok anentai jegachu jakae tutai. Nunik capitanin untsuká iniasui, wajupa yaunchkea jakame tusa.   <span class="verse" id="V45">45&#160;</span>Tutai capitán jakame tusa ujakam, Josen Jesusa iyashinak jukita tiuwai.   <span class="verse" id="V46">46&#160;</span>Dutikam makichik sabanan sumak, Jesusa iyashin kuwakí juki pempeajui; dutika ukumatai kaya tai umikbaunum egkea, kaya muuntan apapetug waajin epeni ukukiuwai.   <span class="verse" id="V47">47&#160;</span>Nui ukuamun María magdalanmaya nuigtú María Josen dukujiya nujai wainkajui.   </div><ul class='tnav'>
<li><a href='index.htm'>Marcos</a></li>
<li><a href='MRK14.htm'>&lt;</a></li>
<li><a href='MRK.htm'>15</a></li>
<li><a href='MRK16.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V34">15:34</a>
<span class="ft">“Eloí, Eloí, ¿lemá sabactani?”, tawa juka arameo chichamai. Tujash Biblia Reina-Valeranmag “Eloí, Eloí, ¿lama sabactani?”, tawai. Untsu ju “Lama sabactani” tawa juka hebreo chichamai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
