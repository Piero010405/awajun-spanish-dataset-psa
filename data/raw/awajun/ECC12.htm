<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Eclesiastés 12</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ECC12.htm" />
</head>
<body>
<ul class='tnav'>
<li><a href='index.htm'>Eclesiastés</a></li>
<li><a href='ECC11.htm'>&lt;</a></li>
<li><a href='ECC.htm'>12</a></li>
<li><a href='ISA01.htm'>&gt;</a></li>
</ul>
<div class="main">
 
<div class='chapterlabel' id="V0"> 12</div><div class='q'> <span class="verse" id="V1">1&#160;</span>Eke múuntuch wetsuk yamai datsauchitam duik  </div><div class='q'>Apajuí amina najapauwa nunú aneaku ata.  </div><div class='q'>Tuja tsawan waitiamu jegamtai,  </div><div class='q'>ame chichaakum:  </div><div class='q'>“Kuashat tsawan waitu pujutak shiig awajtatsui”,  </div><div class='q'>titinaitme.   </div><div class='q'> <span class="verse" id="V2">2&#160;</span>Eke etsa, nantu, yaya aidau  </div><div class='q'>etsanbaujin kajinainatsaig,  </div><div class='q'>amina najapauwa nunú adeagta.  </div><div class='q'>Tuja yumi yutug nagkankamunum  </div><div class='q'>yujagkim wajas awa duik adeagta.   </div><div class='q'> <span class="verse" id="V3">3&#160;</span>Tuja tsawan jegattawai  </div><div class='q'>apu pujusa inamtain kuitamin aidau  </div><div class='q'>ishamkagtuinak kujainamu.  </div><div class='q'>Tuja aents wajiu aidaush  </div><div class='q'>ishamkagtuinak tikishmasua waigkagtatui;  </div><div class='q'>tuja trigo dekeen aidaushkam ujumchik asag  </div><div class='q'>dekeetnak idaisagtatui.  </div><div class='q'>Tuja jeganum niimtai ujaimunum niimin aidaushkam  </div><div class='q'>wainmamainchau wajasagtatui.   </div><div class='q'> <span class="verse" id="V4">4&#160;</span>Nunú tsawan jegamtaig,  </div><div class='q'>waiti aidauk ashí epenjamu atatui.  </div><div class='q'>Tuja trigon dekeenak  </div><div class='q'>tatagmitkamushkam itatjagtinai.  </div><div class='q'>Nuninai untsu pishak shinuinamu senchi antuetinai.  </div><div class='q'>Untsu ame kantabaugmek  </div><div class='q'>shiig antumainchau initak kujakjatu antuetinai.   </div><div class='q'> <span class="verse" id="V5">5&#160;</span>Nunú tsawan jegakuig  </div><div class='q'>nainnum wamu ishamtinaitme.  </div><div class='q'>Tuja iyajaig tusamshakam ishamtinaitme.  </div><div class='q'>Tuja almendro yagkujamu nagkamnattawai,  </div><div class='q'>tuja amina iyashmek makichkish  </div><div class='q'>atsumchattame, ayatak manchi pakaemag  </div><div class='q'>nanapjug nanaak wegama numamtuk  </div><div class='q'>atasam duke dakattame.  </div><div class='q'>Nunú jegakuig amek ataktu wakitki  </div><div class='q'>tashtinnum wetinaitme,  </div><div class='q'>nunikamin aents aidau ame jakamin  </div><div class='q'>buutuinak agá tuwagtamkagtinai.   </div><div class='q'> <span class="verse" id="V6">6&#160;</span>Nuadui amina pujutjum  </div><div class='q'>plata najanamui anaa emetuamua  </div><div class='q'>numamtina nunú eke tsujintsaig,  </div><div class='q'>tuja ichinak oro najanamu tsaintsu duik,  </div><div class='q'>tuja nuigtushkam ichinak yumi shikitaiya  </div><div class='q'>nunú eke tsainak ajapnatsaig,  </div><div class='q'>yamaya juwik Apajuí amina najapauwa nunú  </div><div class='q'>kajimattsuk umigkata.   </div><div class='q'> <span class="verse" id="V7">7&#160;</span>Nunú tsawan jegamtaig,  </div><div class='q'>amina iyashmek nugka yukukuntu wajastinai,  </div><div class='q'>wagki amek nugka yukukuntu juki najanamu asam.  </div><div class='q'>Untsu wakanik Apajuíyai wakitkittawai,  </div><div class='q'>wagki nii amasbau asa.   </div><div class='b'> &#160; </div> <div class='q'> <span class="verse" id="V8">8&#160;</span>Wi Apajuí chichamen etsegnun juna ataktu tajai:  </div><div class='q'>“¡Juju pujuta juwig iman pegkejak  </div><div class='q'>makichkish atsawai!  </div><div class='q'>¡Ashí wainak ainawai!”  </div><ul class='tnav'>
<li><a href='index.htm'>Eclesiastés</a></li>
<li><a href='ECC11.htm'>&lt;</a></li>
<li><a href='ECC.htm'>12</a></li>
<li><a href='ISA01.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
