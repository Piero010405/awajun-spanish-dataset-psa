<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Mateo 16</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/MAT16.htm" />
</head>
<body>
<ul class='tnav'>
<li><a href='index.htm'>Mateo</a></li>
<li><a href='MAT15.htm'>&lt;</a></li>
<li><a href='MAT.htm'>16</a></li>
<li><a href='MAT17.htm'>&gt;</a></li>
</ul>
<div class="main">
 
<div class='chapterlabel' id="V0"> 16</div><div class='s'>Fariseo saduceo aidaujai, wainchatai iwainakta tusa Jesusan segamú </div> <div class='r'>(Mr. 8.11-13; Lc. 12.54-56)  </div><div class='p'> <span class="verse" id="V1">1&#160;</span>Fariseo aidau, saduceo aidaujai pegkegchau anentaiyai dekapsagtatus Jesusan jegaantajui, nunikag nayaimpinmaya wainchatain iwainakti tusag segaidau.   </div><div class='p'> <span class="verse" id="V2">2&#160;</span>Tiagtai ni ayaak: “Atumek agkuantai: Pegkeg tsawan atatui, nayaim kapantu wajasé”, tinu ainagme;   <span class="verse" id="V3">3&#160;</span>untsu kashikmasjum: “Yamai tsawanta juik senchi dasenkattawai, wagki nayaim kapantu wajas yujagkim suwe wajasé”, tajume. Atum nayaimpi niimé diisjum nuniktatui tinu ainayatkugmesh, ¿wajuk asagmea tsawan aina nui wantinkagtin aina dusha dekamainchaush dekapeagme?   <span class="verse" id="V4">4&#160;</span>Jujú aents pegkegchau aidau Apajuí chichamenash umigchau aina nu, wainchatai iwainakta tusag segatuinawai. Tujash dita tuina nunak nuigtuk iwaintukchattajai, ayatak Jonás wajukauwa nunisnuk ditanak iwaintuktatjai, tusa ukuak weuwai.   </div><div class='s'>Fariseo jintinkagtuina duka, levaduraya numamtinai tibau </div> <div class='r'>(Mr. 8.14-21)  </div><div class='p'> <span class="verse" id="V5">5&#160;</span>Jesusa jintintaiji aidau kuchá amain weenak pagkan kajimatki jutsuk katigkajui.   <span class="verse" id="V6">6&#160;</span>Nunikbaunum Jesús ditan chichajak:  </div><div class='p'>—Nijah, fariseo aidau nuigtú saduceo levaduraji aina nujai kuitamamkatajum, tau.   </div><div class='p'> <span class="verse" id="V7">7&#160;</span>Tutai niina jintintaiji aidau pempeentunikiag:  </div><div class='p'>—Junak ii pag takukchag dui tujamji,   <span class="verse" id="V8">8&#160;</span>tusa tuinamun Jesús antuk:  </div><div class='p'>—Aents imanis dekaskeapi tuchau aidauwah, ¿wagka pagkak atsugtamji tajume?   <span class="verse" id="V9">9&#160;</span>¿Eke dekamainchauk dekapeajum nuigtush aneaktsugmek, wi cinco pagka nuiyan cinco mil aents tinamkam yuinak ampijagmataish, wajupa chagkina aimjabiugme duka?   <span class="verse" id="V10">10&#160;</span>¿Nuigtush aneaktsugmek, wi siete pagka nuiyan cuatro mil aents tinamkam yuinak ampijagmataish, wajupa chagkina aimjabiugme dusha?   <span class="verse" id="V11">11&#160;</span>¿Wagka antumainchaush dekapeagme, wi kuitamamkatajum fariseo, saduceo levadurajiya nujai taja nunak pagkan pachisan tatsug duka? tiuwai.   </div><div class='p'> <span class="verse" id="V12">12&#160;</span>Timatai dekawajui, Jesusak levadura pag najanatasa pachimtaiya nuna tatsuapita; fariseo, saduceo jintinkagtutaiji aidaunap tawa tusag.   </div><div class='s'>Pedro, Jesusan amek Cristuitme tibau </div> <div class='r'>(Mr. 8.27-30; Lc. 9.18-22)  </div><div class='p'> <span class="verse" id="V13">13&#160;</span>Jesús nugka Cesarea, Filipo yaaktamamua nui jegaatatus wesa, ni jintintaiji aidaun iniak:  </div><div class='p'>—¿Aents aidaush Aentsmaga akiinauwa nunash yayai tuinawa?, tau.   </div><div class='p'> <span class="verse" id="V14">14&#160;</span>Tutai dita aiinak:  </div><div class='p'>—Ujumak aents aidau: “Juan Yamijatnai”, tuinai; tikich chichaidau: “Auk Eliasai”, taush ainawai. Nuniai tikich tuidau: “Jeremiasai nuniachkush profeta aajakú aina nuiyaskaitai” tuinawai, tuidau.   </div><div class='p'> <span class="verse" id="V15">15&#160;</span>Tiagtai ditan iniak:  </div><div class='p'>—¿Tujash atumesh minash yayai tujutjume?, tau.   </div><div class='p'> <span class="verse" id="V16">16&#160;</span>Tutai Simón Pedro ayaak:  </div><div class='p'>—Amek Cristo, Apajuí tuke pujuuwa nuna Uchijiyaitme, tiuwai.   </div><div class='p'> <span class="verse" id="V17">17&#160;</span>Tutai Jesús ayaak:  </div><div class='p'>—Simón, Jonasa uchijiyah amek shiig aneasta, aminak aents nejentin numpenna nuninkesh tujamchae, mina Apag nayaimpinum puja nunú dekamtijamae.   <span class="verse" id="V18">18&#160;</span>Wishakam amina tajame, yamaik amek Pedro<a href="#FN1" class="notemark">*<span class="popup">“Pedro” tawa duka griego chichamnumag “Petros” tawai, nunak “kaya” taku tawai.</span></a> atatme. Jujú kaya muunta jui ekenin mina iglesiagnak<a href="#FN2" class="notemark">†<span class="popup">Griego chichamnum “ekklesia” tawa nunak tayatak apach chichamnum againak “iglesia” tuinawai. Nunak “asamblea” (ijunbau) taku tawai.</span></a> jegamkattajai, nunak jaamua dukesh depetkashtinai;   <span class="verse" id="V19">19&#160;</span>amina idaitustatjame Apajuí inama nuna llave<a href="#FN3" class="notemark">‡<span class="popup">Llave, “llavé amastatjame” tawa nunak Juan capítulo 20 versículo 23num tawa nunak tayatak tawai; tujash nu dutikatna nunak imá apóstol aina duke dutikawagtinun tiuwai.</span></a> ujatiama numamtuk awajkati tusan; dutikamu asam ame ju nugka jui chicham etsegbaun dekaskeapi tachauk nayaimpinmag tsagkugnagchatnai. Untsu ame chicham etsegbaun dekaskeapi tauk aantsag nayaimpinmashkam tsagkugnagtinai, —tiuwai.   </div><div class='p'> <span class="verse" id="V20">20&#160;</span>Nuna tusa ni jintintaiji aidaun, makichkish tikich aidauk, nigka Cristuwai tusagmek tiigpajum, tiuwai.   </div><div class='s'>Jesús ni maam atinji etsegkamu </div> <div class='r'>(Mr. 8.31-33; Lc. 9.22)  </div><div class='p'> <span class="verse" id="V21">21&#160;</span>Nui nagkamas Jesús ni jintintaiji aidau ujatan nagkabau, ni Jerusalén jegamtai apu aidau, sacerdote apuji aidau, maestro chicham umiktinun jintinkagtin aidaujai waitkasa maam, kampatum tsawanta jui nantaktina nuna pachis.   <span class="verse" id="V22">22&#160;</span>Tutai Pedro akanak juki kakaakan chichajak:  </div><div class='p'>—Apuh, Apajuí wakechataik, duka nuninuk makichkish nagkaetamaitsui, tau.   </div><div class='p'> <span class="verse" id="V23">23&#160;</span>Tujash Jesús Pedron ayampatua chichajak:  </div><div class='p'>—¡Wetá Iwanchih, ukugkita! Ame utugchat aputugme, amek dekatsme Apajuí dutikatjai tabaujiya duka, nuadui nuna umikai tusam tujutme, aentsú anentaimtaig anentaimam duwi, tiuwai.   </div><div class='s'>Jesús mina nemagtukta tautigmek atum wakegamuk idaikujum nemagtuktajum tibau </div> <div class='r'>(Mr. 8.34-38; Lc. 9.23-27)  </div><div class='p'> <span class="verse" id="V24">24&#160;</span>Nuna tii Jesús ni jintintaiji aidaun:  </div><div class='p'>—Makichik aentskesh mina jintintaig atatus wakegauk, niinunak idaiyak, waitiakush nemagtukti.   <span class="verse" id="V25">25&#160;</span>Wagki aents ju nugka jui pujutan imá senchi wakegak, mina nemagtuk waittan dakitauk uwemjashtin ainawai. Tujash mina nemagtak niina pujutinash puyatjukchauk, uwemjatnai.   <span class="verse" id="V26">26&#160;</span>¿Wajinma yaimainaita aentsnash ashí nugka juiyan niinu emakush, wakanin megkaemaina nuish? ¿Nuniachkush wajupa wakaninash akikmatmainaita?   <span class="verse" id="V27">27&#160;</span>Wagki Aentsmaga akiinauwa duka, ni Apají imanjiya nujai nuigtú niina angelji aidaujai minitnai, nuniak makí makichik aents takasbaujiya dutiksag akiktinai.   <span class="verse" id="V28">28&#160;</span>Dekas tajime Atum jui ijunjum juiyatijum ujumak aidautijum eke jatsuk, Aentsmaga akiinauwa nu inamjatatus minau wainkatnutigmesh ajume, tiuwai.   </div><ul class='tnav'>
<li><a href='index.htm'>Mateo</a></li>
<li><a href='MAT15.htm'>&lt;</a></li>
<li><a href='MAT.htm'>16</a></li>
<li><a href='MAT17.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V18">16:18</a>
<span class="ft">“Pedro” tawa duka griego chichamnumag “Petros” tawai, nunak “kaya” taku tawai.</span></p>
<p class="f" id="FN2"><span class="notemark">†</span><a class="notebackref" href="#V18">16:18</a>
<span class="ft">Griego chichamnum “ekklesia” tawa nunak tayatak apach chichamnum againak “iglesia” tuinawai. Nunak “asamblea” (ijunbau) taku tawai.</span></p>
<p class="f" id="FN3"><span class="notemark">‡</span><a class="notebackref" href="#V19">16:19</a>
<span class="ft">Llave, “llavé amastatjame” tawa nunak Juan capítulo 20 versículo 23num tawa nunak tayatak tawai; tujash nu dutikatna nunak imá apóstol aina duke dutikawagtinun tiuwai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
