<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Lucas 13</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/LUK13.htm" />
</head>
<body>
<ul class='tnav'>
<li><a href='index.htm'>Lucas</a></li>
<li><a href='LUK12.htm'>&lt;</a></li>
<li><a href='LUK.htm'>13</a></li>
<li><a href='LUK14.htm'>&gt;</a></li>
</ul>
<div class="main">
 
<div class='chapterlabel' id="V0"> 13</div><div class='s'>Pujutjum yapajiachkugmek megkaekattagme tibau </div> <div class='p'> <span class="verse" id="V1">1&#160;</span>Nunú tsawantaik, ujumak aents Jesusan jegajuawag, wajuk Pilato ujumak galileanmaya aidaun kajegké Apajuí emematuinak uwijan maawag apeenak batsamtatman, nuna pachisag ujaidau.   </div><div class='p'> <span class="verse" id="V2">2&#160;</span>Tiagtai Jesús ditan ayaak: “¿Atum anentaimsagmek nunú galileanmaya aidaun dutikawaja duka, galileanmaya aina nuig dita imá senchi tudau asag aikam ainawai tajumek?   <span class="verse" id="V3">3&#160;</span>Atsa, duka nuninchauwai. Atumshakam tudau takat idaisajum pujutjum yapajiachkugmek ashí betek antsagmek jinatin ainagme.   <span class="verse" id="V4">4&#160;</span>Torre iyak Siloenum batsatun dieciocho aentsun kajegkua dusha, ¿Jerusalén batsamajakajua nuna nagkaesau tudau asajampap suwimkan juwak jinauwaita tajumek?   <span class="verse" id="V5">5&#160;</span>Atsa, duka nuninchauwai. Atumshakam tudau takat idaikujum pujutjum yapajiachkugmek ashí betek antsagmek jinatin ainagme”.   </div><div class='s'>Higuera nejenchau pachisa augmattsamu </div> <div class='p'> <span class="verse" id="V6">6&#160;</span>Junashkam Jesús augmatak: “Makichik aents uva ajanum makichik higuera ajaamu ajujakui, nuna nejeatsuash tusa diistatus wejiuwai, tujash nejeg makichkish atsuju.   <span class="verse" id="V7">7&#160;</span>Nunitai ni inake ajan kuitamak pujuttaman: ‘Jujú higueran kampatum mijadai tajuan diyajai nejeatsuash tusan, tujash nejeatsui ajakam ajapata. ¿Wagkag atsumnachiatkush nugká akijuash wajastí?’, tiu.   <span class="verse" id="V8">8&#160;</span>Ajakjintin tutai inak ayaak: ‘Apuh, dekas makichik mijan dakasmi nejeashtimpash, wi wajauti tentean pukujan, tikich nugka dekas pegkeg aina nuna yajutkan ijutjatjai;   <span class="verse" id="V9">9&#160;</span>dutikamash nejekchatpash, untsu tikich mijantinish nejeachkui ajakta’ ”, tiuwai.   </div><div class='s'>Jesús tsawan ayamtai aig nuwa jau etsagagbau </div> <div class='p'> <span class="verse" id="V10">10&#160;</span>Jesús jega ijuntainum tsawan ayamtai ai jintinkagtau;   <span class="verse" id="V11">11&#160;</span>nuniai nui makichik nuwa dieciocho mijadai jaa pujú, wakan pegkegchau egkemtuamu asa machikish dakuentsuk, punus wekayin eketu.   <span class="verse" id="V12">12&#160;</span>Nuna Jesús wainak untsuká chichajak:  </div><div class='p'>—Nuwah, yamaik jaam duka tsagame.   </div><div class='p'> <span class="verse" id="V13">13&#160;</span>Takug nuwan achikú; dutikamuik nuwashkam dakuenkau, nunik Apajuin emematu.   <span class="verse" id="V14">14&#160;</span>Tujash jega ijuntaiya nuna apuji kajekú, wagki Jesús tsawan ayamtai aig etsagaju asamtai, nunik aents aidaun chichajak:  </div><div class='p'>—Seis tsawan awai takat takamainuk, nunú tsawan aina dui kaunatajum etsaentugti takugmek, tsawan ayamtai aig antsuk, tau.   </div><div class='p'> <span class="verse" id="V15">15&#160;</span>Tutai Apu Jesús ayaak:  </div><div class='p'>—¡Tsanumin aidauwah! ¿Makí makichik atum aidautijum tsawan ayamtai aig baka nuniachkugmesh burro ayugtaijin batsatu atiajum namaká ejegajum yumi amuchuk agmaujum?   <span class="verse" id="V16">16&#160;</span>Jujú nuwa Abraham wegantu dieciocho mijadai Iwanch waitkam pujaunash, ¿wagkanuk etsagagchatja tsawan ayamtai aigkish?   </div><div class='p'> <span class="verse" id="V17">17&#160;</span>Jesús nuna aatus timatai, niina shiwaji aidauk datsajajui; tujash ashí aents aidauk shiig aneedau, kuashat anentai jegamainchaun Jesús dutikau asamtai.   </div><div class='s'>Mostaza jigkayí nuigtú levadura pachisa augmattsamu </div> <div class='r'>(Mt. 13.31-33; Mr. 4.30-32)  </div><div class='p'> <span class="verse" id="V18">18&#160;</span>Junashkam Jesús chichaak: “¿Apajuí inabaujiya dusha wají pachisaiya nuninai tumainaita nuniachkuish wají augmattsaiya tumainaita?   <span class="verse" id="V19">19&#160;</span>Apajuí inama duka mostaza jigkayin makichik aents ajajin ajauwa nuninai; dutikamu tsapai tsakajá muun wajasmatai, yakiya pishak aidau nuna kanawen pasugmakajui”, tiuwai.   </div><div class='p'> <span class="verse" id="V20">20&#160;</span>Nuigtushkam chichaak: ¿Apajuí inama nunash wajijai apatkanua tumainaitja?   <span class="verse" id="V21">21&#160;</span>Duka makichik nuwa harinan kampatuma imania dekaapa namukbaunum levaduran pachimjauwai, dutikam ashí harina namukbauwa nuna wampushmitkajui, tiuwai.   </div><div class='s'>Waiti menakua nu </div> <div class='r'>(Mt. 7.13-14, 21-22)  </div><div class='p'> <span class="verse" id="V22">22&#160;</span>Jerusalén jegatatus weak, Jesús yaakat aidaunum nuigtú yaakat yaig aidaunmashkam jintí jintinkagtakua wegau.   <span class="verse" id="V23">23&#160;</span>Nuniai makichik iniimak:  </div><div class='p'>—Apuh, ¿uwemkagtin aidaush wajumkek aina? tau. Tama ni ayaak:   </div><div class='p'> <span class="verse" id="V24">24&#160;</span>—Waiti menakua nuní wayatasajum kakanmamsatajum; wagki tajime, kuashat wayatatus kakanmabiagtinai nuniakush ashí betek wayachagtinai.   <span class="verse" id="V25">25&#160;</span>Jeenna nu wajakí waiti epenmataig, atum agaa waitinum ijuntsajum untsumkujum: “Apuh, Apuh waiti ujatjita, tajumin, ni aigmak: Wika atumnak wainchau ainajime, tuwiyants ainajum tujabiagtinai”   <span class="verse" id="V26">26&#160;</span>Takui atum ayaakjum: “Apuh, jutii amijai yuwaku, umutash umin aayagjama, jutii plazajinish jintinkagtin aayumjama, tiagtin ainagme”.   <span class="verse" id="V27">27&#160;</span>Tajumin ataktú ni aigmak: “Wika atumnak wainchau ainajime, tuwiyants ainajum wetajum ashí pegkegchau takau aidauwah”, tujabiagtinai.   <span class="verse" id="V28">28&#160;</span>Nunú atinai atum agaa utsagkam batsamsajum buutbau nuigtú dai takegtamu, Apajuí inamtaijin Abraham, Isaac, Jacob nuigtú ashí profeta aajakua nu ijunu wainkajum.   <span class="verse" id="V29">29&#160;</span>Wagki etsá minitaijinia, etsá akaetaijinia, nortenmaya, surnumia aidau kaunkag, Apajuí inamtaijin mesanum pekaamsagtinai yuawagtatus.   <span class="verse" id="V30">30&#160;</span>Nuniamunum aents dekatkau atatus wakegaina nu ukunum juwakagtinai. Untsu iman atan anentaimtumachu aina nu dekatkauk agtinai.   </div><div class='s'>Jesús Jerusalén anentai idajtukbau </div> <div class='r'>(Mt. 23.37-39)  </div><div class='p'> <span class="verse" id="V31">31&#160;</span>Nunú tsawanta duik ujumak fariseo aidau Jesusan tajuawag: Juig jiinkita, nunikam tikich nugkanum wetá, wagki Herodes mantamatatus wakejutpawai, tuidau.   <span class="verse" id="V32">32&#160;</span>Tama ni ayaak:  </div><div class='p'>—Wetajum, nunikjum nunú apu pegkegchau takatan shiig anentaimtug takauwa nu jegagjum ujaktajum: Wika yamai, kashinchakam iwanchnak jiittajai, aents jau aidaunash etsagaittajai, nunikan kampatum tsawanta jui ashimkattajai wi dutikmaina nunak.   <span class="verse" id="V33">33&#160;</span>Wi yamai wegag junisnuk wetatjai, kashinchakam, nui tsawaknush, wagki makichik profetak Jerusalén pujachukek maamak amaitsui.   </div><div class='p'> <span class="verse" id="V34">34&#160;</span>“¡Jerusalén, Jerusalén amek profeta aidaush mainaitme, dutiksamek aminí awemamu aidau mininakuish kayai tukui tukuinakuam mainaitme! Kuashtá wakekamjai uchijum aidaun, atash uchijí aidaun nanapen ijumama numamtuk awajkatasan, tujash amek dakitjamume.   <span class="verse" id="V35">35&#160;</span>Nuadui atumdau jega Apajuí ememattaiya duka ukumkimu atatui; dui tajime ataktuk awenagmek waitkashtatjume tajim nunak, nuniautijum tsawan jegamtai: ¡Apú daajin mina duka pegkejai! tujuttinaitjum dui waitkatin asajum”.   </div><ul class='tnav'>
<li><a href='index.htm'>Lucas</a></li>
<li><a href='LUK12.htm'>&lt;</a></li>
<li><a href='LUK.htm'>13</a></li>
<li><a href='LUK14.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
