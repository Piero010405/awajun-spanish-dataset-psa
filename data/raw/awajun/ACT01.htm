<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Takasbau 1</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ACT01.htm" />
</head>
<body>
<ul class='tnav'>
<li><a href='index.htm'>Takasbau</a></li>
<li><a href='JHN21.htm'>&lt;</a></li>
<li><a href='ACT.htm'>1</a></li>
<li><a href='ACT02.htm'>&gt;</a></li>
</ul>
<div class="main">
 <div class='mt'>Apóstol aidau takasbau   
</div><div class='chapterlabel' id="V0"> 1</div><div class='s'>Wakaní Pegkeji anagkagtuamu </div> <div class='p'> <span class="verse" id="V1">1&#160;</span>Anetaiju Teofiloh, wi yama nagkamchakun papiin agatjabiajam nunak, Jesús ashí takaamujin, jintinkagtamujin nagkamauwa nuna,   <span class="verse" id="V2">2&#160;</span>nuigtú ni nayaimpinum wakitkiuwa imanuiyan pachisan agatjabiajame. Nunak eke wetsuk Wakaní Pegkeji dutikata tabau asa ni etegjamuji apóstol aidaun jintintuauwai;   <span class="verse" id="V3">3&#160;</span>nuigtush waitus jaka nantakí, iwaku paan kuashat aents aidaun kuashtá wantintukui cuarenta tsawantai, nuniak Apajuí inabaujin pachis ujakajui.   </div><div class='p'> <span class="verse" id="V4">4&#160;</span>Nui Jesús apóstol aidaujai ijunag yuwak pujus: Jerusalén ukukí wegpajum juig pujusjum, mina Apag Wakaní Pegkejin amastatjime tusa anagtamamun ujakmajim nunú dakastajum,   <span class="verse" id="V5">5&#160;</span>wagki Juagkak imá yumiik yamijatjauwai, tujash atumek dukap tsawan atsuk Wakaní Pegkejiya nujai yamigbau atatjume, tiuwai.   </div><div class='s'>Jesús nayaimpinum wakitkimu </div> <div class='p'> <span class="verse" id="V6">6&#160;</span>Tutai nui ijunag pujuina nu iniinak: ¿Apuh, yamaikik Israelnumash ataktú yaunchuk inamin aajabia nunin awasattam? tuidau.   </div><div class='p'> <span class="verse" id="V7">7&#160;</span>Tama Jesús ayaak: Atumek dekamaitsugme tsawantak nuniachkugmesh wajutí dutikatjai tusa Apag nigki mamikiauwaita duka;   <span class="verse" id="V8">8&#160;</span>tujash Wakaní Pegkeji atumiin tajutjamamtai nuna senchijí jukittagme, nunikjum mina pachittsajum jui Jerusalén, ashí Judeanum, Samarianmashkam, nuigtú ashí nugka atushat aina nuwishkam etsegtugkattagme, tiuwai.   </div><div class='p'> <span class="verse" id="V9">9&#160;</span>Nuna tutai ditash dii ijunaig takuniuwai, nuniaig yujagkim ijikui, nunikmatai awenag wainkachajui.   <span class="verse" id="V10">10&#160;</span>Nunik Jesús wematai nayaimpin dii ijunai, jimag aents jaanch pujun nugkuaju ditai ayaumas wajaantaju,   <span class="verse" id="V11">11&#160;</span>nunikag ditan chichajuinak:  </div><div class='p'>—Galileanmaya aents aidauh, ¿wagka nayaimpish diish ijunjume? Jujú Jesús, nayaim wegau wainkaujum junisag ataktush minitnai, tiaju.   </div><div class='s'>Matías etegkamu </div> <div class='p'> <span class="verse" id="V12">12&#160;</span>Nunú tusá tiajam Olivosa mujají tutainum batsatu Jerusalén wakitkiajui, nuní imá tikiju asamtai, chicham umiktinnum tsawan ayamtai tsawagmataig tikijuk wekaenasti tibauwa dui.   <span class="verse" id="V13">13&#160;</span>Yaaktanum jegawag jega yakí tesamunum wakaju nui batsataidau asag, nuna daajig ju ainawai: Pedro, Juan, Jacobo, Andrés, Felipe, Tomás, Bartolomé, Mateo, Jacobo Alfeo uchijiya nunú, Simón Zelote tutai, Judas Santiago uchijiya nunú.   <span class="verse" id="V14">14&#160;</span>Ashí nunú aidauk kashí kashinig makichik anentaiyaik ijunas Apajuin aujuinak ijunaidau, Jesusa yachi aidaujai, María Jesusa dukujiya nu, nuigtú tikich nuwa aidaushkam.   </div><div class='p'> <span class="verse" id="V15">15&#160;</span>Nunú tsawantin ciento veinte aents tumain ijunjajui Jesusa nemajin aidau, nunikbaunum Pedro wajakí chichaak:   <span class="verse" id="V16">16&#160;</span>Yatsug aidauh, David Wakaní Pegkeji dekamtikam, Judas Jesusan achiktinme tusa unupiagtinun pachis yaunchuk Agajua duka kuashat mijan nagkaemakne.   <span class="verse" id="V17">17&#160;</span>Judasak jutiijai ijunag wekaegas niishkam jutii takaag jutiksag takaajakui.   <span class="verse" id="V18">18&#160;</span>(Nuninaitak Jesusan sujuk kuichkin juki nugkan sumakui, tujash nigka nunú nugka ni sumakbauwa nuig kajeemag tsujimak achapai iyaak pujaká ampujin jiijá jakauwai.   <span class="verse" id="V19">19&#160;</span>Nu nunikbaunak ashí Jerusalegnumia aidauk dekawajui, nunikag nuna nugkan ditá chichamen Acéldama adaikajui, nunak “Nugka Numpeagbau” taku tiajui.)   <span class="verse" id="V20">20&#160;</span>Nuna tusa nuigtú Pedro chichaak: Wagki duka salmosnum agagbauwai:  </div><div class='q'>“Niina jeeg ukumkimu atatui, makichik aentskesh nuig pujuschatnai, nuigtushkam:  </div><div class='q'>Niina takatjinak tikich takastinai”, tusa.   </div><div class='p'> <span class="verse" id="V21">21-22&#160;</span>“Nu tibau asamtai makichik etegkami, Apu Jesús jutiijai pujusmatai tuke ijunag yujasaju jutiijai batsataina nuiya, Juan Jesusan yamijua dui nagkamas tuke Jesusjai wekaegas nayaimpinum wegaunash wainkauwa nu, dutikamu asa jutiijai betek Jesús nantakbaun pachisash shiig etsegmainai”, tau.   </div><div class='p'> <span class="verse" id="V23">23&#160;</span>Timatai, jimajan ju atí tiaju, José Barsabás tutai, Justo tuuta awagmatia nuna nuigtú Matiasan.   <span class="verse" id="V24">24&#160;</span>Dutikawag aatus Apajuin aujuinak: “Apuh, ame ashí aentsú anentaimtajig wainam ibau asam, iwainkagtukta, ya ju jimaja juwiyash etegkaume nunú,   <span class="verse" id="V25">25&#160;</span>dutikamu asa niishkam Judas, apóstol atí tibauwa nu, ni dutikata tabaujin wejak ukukí nuna takastí tusam”, tiajui.   <span class="verse" id="V26">26&#160;</span>Dutikawag, yana kayajig jiintukit tabaunum, Matiasdau jiinkiuwai; nunikmatai once apóstol aina nuanui Matiasan pachiawajui.   </div><ul class='tnav'>
<li><a href='index.htm'>Takasbau</a></li>
<li><a href='JHN21.htm'>&lt;</a></li>
<li><a href='ACT.htm'>1</a></li>
<li><a href='ACT02.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
