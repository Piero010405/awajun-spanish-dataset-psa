<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Romanos 15</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ROM15.htm" />
</head>
<body>
<ul class='tnav'>
<li><a href='index.htm'>Romanos</a></li>
<li><a href='ROM14.htm'>&lt;</a></li>
<li><a href='ROM.htm'>15</a></li>
<li><a href='ROM16.htm'>&gt;</a></li>
</ul>
<div class="main">
 
<div class='chapterlabel' id="V0"> 15</div><div class='s'>Tikich Cristo nemajuidaush pegkeg diyamu aina duke dutikatajum </div> <div class='p'> <span class="verse" id="V1">1&#160;</span>Nuadui jutii Apajuiyai dekaskeapi tabaunum ichichmamjau aidautik, tikich aidau Apajuí dekaskeapi tabaunum ichichmamjachu aina nu yaimainaitji, ii shiig aneasta tabauwa duke egatmamtsuk.   <span class="verse" id="V2">2&#160;</span>Nuniaku tikich Cristo nemagkau aidaush shiig awajkatasa wakemainaitji, pegkegnum yaigkam, ditash Cristui dekaskeapi tabaunum ichichmamjatnume tusa.   <span class="verse" id="V3">3&#160;</span>Wagki, Cristukesh imá nigki shiig awagmamkatasag wakekachui, duka niiní uminkauwai Apajuí chichame agagbaunum: “Apajuiyah, aents amina pegkegchaun chichagtamaina nunak, mina tujutuinawai”, tawa nu.   <span class="verse" id="V4">4&#160;</span>Wagki yaunchuk Apajuí chichame agagbauwa nuwi agakbauwa duka, jutiin jintinjamatin asamtai agakbauwai. Nunú chichama nujai ichichmamku, ebetmamsa pujamunum Apajuí dakamuk ajutkagtawai.   <span class="verse" id="V5">5&#160;</span>Apajuí ebetmamja pujutan sukagtak ichichkagtina nu atumnash yaimpaktinme shiig anendaisa batsamtanum, Cristo Jesús jintinjamawajua nunisjumek pujusminjum.   <span class="verse" id="V6">6&#160;</span>Nuniakjum ashí betek ijuntsajum, Apajuí, iina Apuji Jesucristo Apajiya nunú ememattajum.   </div><div class='s'>Judiochu aidau yamajam chicham ujakbau </div> <div class='p'> <span class="verse" id="V7">7&#160;</span>Nuniakjum pempeentunisjumek shiig anendaisajum judaitajum, Cristo atumin Apajuin ememattinme tujamu asa, shiig aneas jujamkiajua nunisjumek.   <span class="verse" id="V8">8&#160;</span>Juna tajime: Cristo Jesusak judío aidautin yaimpaktatus tauwai, Apajuí iina muunji aidaun anagkuauwa nuna umiktatus. Ni nuniak iwainakui Apajuik dekas ni anagkagtuamujinak betek umina nuna.   <span class="verse" id="V9">9&#160;</span>Nuigtushkam Cristuk tauwai, judiochu aidaush Apajuí wait anenjamu asag, ditash Apajuin ememattinme tusa; agagbaunum:  </div><div class='q'>“Nuadui Apajuiyah, wika judiochu aidaujai ijuntsan amina emematkun,  </div><div class='q'>daagmin pachisan kantamjuatjame”, tibauwa dui.   </div><div class='m'> <span class="verse" id="V10">10&#160;</span>Tikich agagbaunum tawai:  </div><div class='q'>“Judiochu aidautigmesh, judío Apajuí etegjamu asag Apajuí uchijí aina nujai dakujustajum”.   </div><div class='m'> <span class="verse" id="V11">11&#160;</span>Nuigtú tikich agagbaunmashkam:  </div><div class='q'>“Ashí aents judiochu aidautigmeshkam Apu Cristo emematkujum,  </div><div class='q'>ni imanjiya duke pachisjum chichastajum”, tawai.   </div><div class='m'> <span class="verse" id="V12">12&#160;</span>Tuja Isaías agakshakam:  </div><div class='q'>“Isaí weantunmaya atinai,  </div><div class='q'>ashí aents judiochu aidaunmash inamjatnuk,  </div><div class='q'>nunitai ashí aents aidauk  </div><div class='q'>imá niinak dakagtinai”, tiuwai.   </div><div class='p'> <span class="verse" id="V13">13&#160;</span>Apajuí niiní mijamtsuk dakatan sukagtina nu, atum dekaskeapi tautigminak shiig dakunkut pujutan amaak, shiig agkan pujutnashkam amastinme. Dutijamainak Wakaní Pegkeji senchijiya nujai shiig senchi wakesa Apajuí dakamainnumash sujamsatnume.   </div><div class='p'> <span class="verse" id="V14">14&#160;</span>Mina yatsug aidauh, atumek pegkeg wajakin ainajum dui tikich jintinmainush dekau asajum, pempeentunisjumek chichagdaimain ainajum nunak shiig dekajai.   <span class="verse" id="V15">15&#160;</span>Nuniayatkun ju papiin agatjime, dekaskenum atum dekamtikata tabau ajuta nuna, tuke aneakuk atinme tau asan. Apajuí minak wait anenjuju asa,   <span class="verse" id="V16">16&#160;</span>judiochu aidaush Cristo Jesús pachisam ujaktá uwemjatnume tusa awetiuwai. Tibau asan, yamajam chicham Apajuinua nuna judiochu aidaunash ujaajai. Wakaní Pegkeji pegkeemtikiajam tudaugtuchu wajas pujuinakui Apajuí emtinish ofrenda shiig pegkeja imanun ditanash iwainakta tau asan.   </div><div class='p'> <span class="verse" id="V17">17&#160;</span>Nuadui wi Apajuí takaju asan eme anenmamainuk ajutui, Cristo Jesusan pachisan chichagkagtag dui.   <span class="verse" id="V18">18&#160;</span>Wika tikichdaunakesh pachisan chichatsuk, Cristo, judiochu aidaush Apajuin umigkatnume tujutiuwa nunak chichagkagtakun takasmajai.   <span class="verse" id="V19">19&#160;</span>Wakaní Pegkeji senchijin aents dutikmainchaunash iwainajan takaakun, Jerusalén nagkamsan ashí yantamnumash yamajam chichama junak etse etsegkawan Iliria nugkanmash Cristo pachisnuk etsejajai.   <span class="verse" id="V20">20&#160;</span>Aajan wika wekaesan yamajam chichama nuna etsegkun takasjai, tuwí Cristo pachis etsegkachaje nuwi, wagki tikich etsegkamunum wisha nuig pataká chichagkagtutnak dakitau asan.   <span class="verse" id="V21">21&#160;</span>Ju chicham agagbau:  </div><div class='q'>“Yaunchkesh ni pachisa etsegbaunash antujakchau aina nu wainkagtin ainawai,  </div><div class='q'>ni pachisa etsegbaunash antukchaju aina nu dekaawagtin ainawai”, tawai.   </div><div class='p'> <span class="verse" id="V22">22&#160;</span>Nuna etsegkun pujau asan, atumin wainkatasan minitá takunush minimain dekapjachmaijai.   <span class="verse" id="V23">23&#160;</span>Tujash yamaik jui takamainuk atsugtau asamtai, kuashat mijadai atumiin minitasan wakegá pujau asan,   <span class="verse" id="V24">24&#160;</span>España weakun atumin wainkatasan minitag tajai. Nunikan atumin wainkan shiig aneasan ujumak tsawanchikesh pujusan nagkaemakui, atum yainkatajum wi wemaina duka.   </div><div class='p'> <span class="verse" id="V25">25&#160;</span>Tujash yamaikik Jerusalén wegajai, yatsut waituidau yaigtin awa juna ejetuatasan.   <span class="verse" id="V26">26&#160;</span>Junak yatsut macedonianmaya, Acayanmaya aidaujai, Jerusalegnumia Jesucristun nemajuidau waituina nu yaigmí tusag wakesag anenjauch ijumjaje.   <span class="verse" id="V27">27&#160;</span>Juna wakegas pegkejan jutikawaja junak, judío aidau Jesusa nemajuina nu, ditak judiochu ainaig wakannum uwemtan pachisag ujakagbau asag, ditashkam judío aidau atsumiagtai yainak aikainawai.   <span class="verse" id="V28">28&#160;</span>Ashí ju dutikmain ajuta nuna ashimkan nuigtú atum ijumjaujum nuna jukin Jerusalén jegaan ditá susan ukuakun, España weakun minittajai nuniakun atumnashkam ijagsattajime.   <span class="verse" id="V29">29&#160;</span>Wika shiig dekajai, wi anui atumiin taattag duik Jesucristo pegkegnum yumigtamsagtata nunak.   </div><div class='p'> <span class="verse" id="V30">30&#160;</span>Yatsug aidauh, iina Apuji Jesucristo daajin, Wakaní Pegkeji aneenitan sujama nujai segajime, wi maaniamu ajuta nuig atumshakam ijutkau atajum, nuniakjum mina pachittsajum Apajuí aujtugsatajum tusan.   <span class="verse" id="V31">31&#160;</span>Apajuí segatajum dekaskeapi tuinachu Judea batsata nuwi agkanmitkajuati, tuja anentag ijumjamun yatsut Jerusalén batsataidau yaigtinun ejetuattag nunashkam shiig anentus jukitnume tabaunum.   <span class="verse" id="V32">32&#160;</span>Wisha Apajuí wakegakuig, shiig aneasan atumiin taan ayamjatjai.   <span class="verse" id="V33">33&#160;</span>Apajuí shiig agkan pujutan sukagtina nu ashí atumjaish atí. Aatus atí.   </div><ul class='tnav'>
<li><a href='index.htm'>Romanos</a></li>
<li><a href='ROM14.htm'>&lt;</a></li>
<li><a href='ROM.htm'>15</a></li>
<li><a href='ROM16.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
