<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Génesis 45</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/GEN45.htm" />
</head>
<body>
<ul class='tnav'>
<li><a href='index.htm'>Génesis</a></li>
<li><a href='GEN44.htm'>&lt;</a></li>
<li><a href='GEN.htm'>45</a></li>
<li><a href='GEN46.htm'>&gt;</a></li>
</ul>
<div class="main">
 
<div class='chapterlabel' id="V0"> 45</div><div class='s'>José niina yachi aidaunum iwainmamkamu </div> <div class='p'> <span class="verse" id="V1">1&#160;</span>José ugmamá pujumainchau dekapeak, niina inake aidau emtin tumainchau asa, senchi untsumak, tikich aidautigmek ashí jiinjajum shiyaktajum tima, jiinag ukukiajui. Nunikagmatai niina yachi aidaun chichajak:  </div><div class='p'>“¡Wika atumi yatsum Joséyaitjai!” tusa etsegtumakui.   </div><div class='p'> <span class="verse" id="V2">2&#160;</span>Nuna tusa Josék shiig senchi jiika buutu, imatu asamtai kuashat aents egiptunmaya aidau antukajui, tuja faraógka pujusa inamtaijinchakam dekawajui.   <span class="verse" id="V3">3&#160;</span>Tuja José niina yachi aidaun chichajak:  </div><div class='p'>“¡Witjai Josénuk! ¿Mina apajush iwakuk puja?” tau.  </div><div class='p'>Tama ditak ishamkag aimkashmin wajas ijuntsajui.   <span class="verse" id="V4">4&#160;</span>Nuniagtai José ditan chichajak:  </div><div class='p'>“¡Aantsuk wait aneasjum juwi minai kaunatajum!” tau.  </div><div class='p'>Tusa tama jegantagmatai yachi aidaun chichajak:  </div><div class='p'>“Witjai atumi yatsum Josénuk, atum Egipto nugkanum sujutkauwaitjum nunú.   <span class="verse" id="V5">5&#160;</span>Tujash wainkajum wake besemag anentaimkujum atumek pempeentunikjum kajegdaikaigpajum, mina sujutkauwaitjum duka atum dutijatsjuminig, Apajuí pujutan ayamjuktin ati tusa juni awetiuwai.   <span class="verse" id="V6">6&#160;</span>Juju nugka juwig nujan tepea jimag mijan weawai, tuja nuigtushkam cinco mijana imajin ajak ajakmamash tsapaishtatui.   <span class="verse" id="V7">7&#160;</span>Nuniktin asamtai Apajuí juni akupkata tujamaidau asagmatai, minak atumek juni sujutkau ainagme. Nii yutai aidaun ijumjatin ati dutikamtai nuna yuwinak iwaku atum wegantush juju nugkanum batsamsatnume tau asa.   </div><div class='p'> <span class="verse" id="V8">8&#160;</span>“Atumchauwaitjume mina juju nugkanum awetiutigmek. Apajuíyai mina juwi itajua faraógka chichajin ema apujtusa duka, nuadui minak ashí niina jenia aina nunak amina chichamjumin batsasta dutikakum ashí Egipto nugkashkam amek kuitamkata tujutiuwai.   <span class="verse" id="V9">9&#160;</span>Yamaik wamkesjum mina apag pujamunum wetajum, nunika jegajum juju aatsa ujaktajum: Juna aatus amina uchijum tawai: Apajuí minak ashí egiptunmaya aentsun apuji eti apujtuse. Dutijuau asamtai megkaetsuk wamkesam juwi taam waitkata.   <span class="verse" id="V10">10&#160;</span>Núnikam nugka Gosén tutaya juwi ame uchijum aidaujai, tijajum aidau, tagkujum aidau, nuigtu ashí amina wajijum aidau yajuaka kaunam wi pujag juwi tikiju pujusta.   <span class="verse" id="V11">11&#160;</span>Juwi pujusamin wi amina pataim aidaun tuja amejai aents yujau aidaush yuwawagtinun yutain amastajai nujantai waittsaijum; nujan tepea nunak cinco mijan atatui, titajum.   </div><div class='p'> <span class="verse" id="V12">12&#160;</span>“Tuja wi taja nunak mina yatsug Benjamígkash atumjai wajas antamunum tajai.   <span class="verse" id="V13">13&#160;</span>Juju aatsajum mina apag wi Egipto nugkanum apu wajasan pujag nunú ujaktajum, tuja nuigtu tikich juwiya wainkaujum dushakam ujaktajum. ¡Wamak wejum mina apag utitajum!” tiuwai.   </div><div class='p'> <span class="verse" id="V14">14&#160;</span>Nuna tusa yachi Benjamígkan pagkuk buutu. Nunitai Benjamígshakam Josén pagkuk wajas buutiuwai.   <span class="verse" id="V15">15&#160;</span>Nunik duwi tikich yachi aidaunashkam pagkuk yapinum kugkuak buutiuwai. Nunikag duwi José yachi aidau niijai shiig chichasajui.   </div><div class='p'> <span class="verse" id="V16">16&#160;</span>Nunú José yachi aidau kaunawaje tabau faraógka pujusa inamtaijin antuekauwai, nuna antuka faraón niina atuwe aidaujai shiig aneasajui.   <span class="verse" id="V17">17&#160;</span>Nunik faraón Josén chichajak:  </div><div class='p'>“Amina yatsum aidau kauna nunú trigon aimjag burrojin pataja jukiag Canaán nugkanum wetinme,   <span class="verse" id="V18">18&#160;</span>nunik jegawag dita apajin, patayi aidaujai yajuakag juwi itatnume. Dutikawagmatai wi dekas dita pujustinnak nugka pegkeg Egipto nugkanum awa nuna susatjai, dutikawajam nuwi pujusag shiig yuwawag pujustinme, tajai.   <span class="verse" id="V19">19&#160;</span>Ame juwiya carreta aidau ishitkata, nuwi ditá nuwe aidaun uchiji aidaujai yajumainak, atumi apanashkam jukiag itatnume.   <span class="verse" id="V20">20&#160;</span>Dita wajiji aina nunak puyatjukainmegka, wagki egiptunmaya dekas waji pegkeg aina nunú ditanuk agtin asamtai”, tiuwai.   </div><div class='p'> <span class="verse" id="V21">21&#160;</span>Tusa tima Israela uchiji aidaushkam, ayu duke ati tiajui. Tiagmatai José nii ishitkauwai carreta aidaun faraón tibaunak imatiksag, dutikak nuigtu jintá weaku yuwatnujinashkam susauwai.   <span class="verse" id="V22">22&#160;</span>Nuigtushkam dita nugkugtinun maki makichik jáanchin tinamiuwai. Untsu Benjamígkan cinco jáanchin nugkutain susauwai, dutikak nuigtushkam trescientos kuichik plata najanamun susauwai.   <span class="verse" id="V23">23&#160;</span>Tuja apajinashkam waji shiig pegkeg egiptunmaya aidaun etegkeg yajuak diez burronum patag akuptukui, nuigtu tikich diez burronum yutai trigon pagjai patatug nii jintá minisa yuwatnujin ishitkauwai.   <span class="verse" id="V24">24&#160;</span>Dutika ashí susam nuna jukiag shimiagtai José niina yachi aidaun chichajak:  </div><div class='p'>“¡Jinta wesajum wainkajum maani yujaigpajum!” tiuwai.   </div><div class='p'> <span class="verse" id="V25">25&#160;</span>Tusa tima egiptunmaya jiinkiag Canaán nugkanum ditá apaji Jacob pujamunum jegawajui.   <span class="verse" id="V26">26&#160;</span>Nunik jegawag, Jacopan ujainak: “Josék yamaikish iwaku pujawai, nuniu asa nii Egipto nugkan apuji wajas pujume”, tusa ujaam puyatuk anentaimak dekaskeash tujutuina tusa dita tuinamunak antugmainchau dekapjauwai.   <span class="verse" id="V27">27&#160;</span>Nunitai dita Joséjai chichasbaunak imatiksag ujakajui. Tusa tamash utujimiatak, José carreta aidau niina jukiti tusa ishitkamun wainak shiig aneasui.   <span class="verse" id="V28">28&#160;</span>Nunik Jacob chichaak: “¡Make yamaik mina uchig José iwaku pujamun dekajai! ¡Nuniku asan wisha wenu iwaku pujag juajuik mina uchijun waipaktajai!” tiuwai.   </div><ul class='tnav'>
<li><a href='index.htm'>Génesis</a></li>
<li><a href='GEN44.htm'>&lt;</a></li>
<li><a href='GEN.htm'>45</a></li>
<li><a href='GEN46.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
