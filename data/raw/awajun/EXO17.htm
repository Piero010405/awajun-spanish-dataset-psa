<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Éxodo 17</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/EXO17.htm" />
</head>
<body>
<ul class='tnav'>
<li><a href='index.htm'>Éxodo</a></li>
<li><a href='EXO16.htm'>&lt;</a></li>
<li><a href='EXO.htm'>17</a></li>
<li><a href='EXO19.htm'>&gt;</a></li>
</ul>
<div class="main">
 
<div class='chapterlabel' id="V0"> 17</div><div class='s'>Yumi kayanmaya jiikbau </div> <div class='r'>(Nm. 20.1-13)  </div><div class='p'> <span class="verse" id="V1">1&#160;</span>Israel aents aidau uwejush Sin tutainum batsatu ashí jiinag diipas jintá kanui kanuinakua Tuke Pujuu chichamen antujus Refidim nugkanum jegawag aakmajag batsamsajui. Tujash yumi dita umumainuk atsujakui.   <span class="verse" id="V2">2&#160;</span>Nuadui Moisésan jegajuawag chichajuinak:  </div><div class='p'>“¡Yumi sukagtusta uwajagmi!” tusa imatjuidau.  </div><div class='p'>Tusa imatjam Moisés ditan chichajak:  </div><div class='p'>“¿Wagka minash segatjume? ¿Wagka Tuke Pujuu senchigtuchua nunin chichagkugmesh ekajeagme?” tau.   </div><div class='p'> <span class="verse" id="V3">3&#160;</span>Tujash Israel aents aidauk senchi kitamaidau asag Moisésan kajejuk chichajuinak:  </div><div class='p'>“¿Wagka Egipto batsamsatnume tutsukesh jiijatjamiume? ¿Uchiji aidaujaí, tagkuji aidaujaí kitakai jinaati tusamek jiijatjamium?” wajaidau.   </div><div class='p'> <span class="verse" id="V4">4&#160;</span>Imatiagtai Moisés Tuke Pujuun segaak:  </div><div class='p'>“¿Utugkattaja juju aents imatjutuina nunash? ¡Jukea akug kayai tuku tukujuinakua mantuawagtatui!” tau.   </div><div class='p'> <span class="verse" id="V5">5&#160;</span>Tama Tuke Pujuu Moisésan ayaak:  </div><div class='p'>“Israel aents aidau ashí yajuaka weakum ditá apuji múun aina nunú ujumak jukim emka wetá. Nuniakum ame namak awatiuwaitam nunú ushujutaijum jukita.   <span class="verse" id="V6">6&#160;</span>Tuja wika muja Horebnum<a href="#FN1" class="notemark">*<span class="popup">Muja “Horeb” tawa nunak muja “Sinaín” taku tawai.</span></a> kaya awa nuwi dakastatjame, nuwi taam ¡nunú kaya awatta! dutikamin yumi jiinkittawai. Nunikmatai ashí aents aidau uwagtinme”, tiuwai.  </div><div class='p'>Tusa tima Moisés Israel aentsu apuji múun aidau wainainamunum kayan awatiuwai.   <span class="verse" id="V7">7&#160;</span>Tuja Israel aents aidau yumi atsutai Tuke Pujuu emtin kajekag Moisésan pegkegchaun chichagkaju asagmatai, nuna nugka daajin adaikauwai “Meribá”.<a href="#FN2" class="notemark">†<span class="popup">“Meribá” tawa duka hebreo chichamnumak “chichamjukbau” taku tawai.</span></a> Tuja nuigtushkam adaikauwai “Masá”.<a href="#FN3" class="notemark">‡<span class="popup">“Masá” tawa duka hebreo chichamnumak “utujimkamu” taku tawai.</span></a> Nunak Israel aents aidau chichainak: ¿Dekas Tuke Pujuush jutijaish pujawash? tusag utujimkaju asagmatai tuu adaikauwai.   </div><div class='s'>Israel aents aidau Amalec aents aidaujai maaniamu </div> <div class='p'> <span class="verse" id="V8">8&#160;</span>Israel aents Refidim batsatun Amalec aents aidau ditajai maaniawagtatus shimutkajui.   <span class="verse" id="V9">9&#160;</span>Nuniagtai Moisés Josuén chichajak:  </div><div class='p'>“¡Aents aidau etegjam Amalec aents aidaujai kashin maaniata! Nuniamin wi mujanum wakan ushujutain Apajuí sujusbauwa nuna takusan pujuttajai”, tiuwai.   </div><div class='p'> <span class="verse" id="V10">10&#160;</span>Tusa tima nuna betek umiak, Amalec aents aidaujai maaniatatus jiintukiuwai. Nuniai Moisés, Aarón, nuigtu Hur aatus muja titijin wakajui.   <span class="verse" id="V11">11&#160;</span>Nuwi waka batsamas Moisés uwejen yakí takutai, Israel aents aidauk Amalec aents aidaun depetuidau, untsu uwejen awaktai, Amalec aents aidau Israel aents aidaun depetuinau.   <span class="verse" id="V12">12&#160;</span>Moisés niina kuntuji yawetai awakeau asamtai, kaya jukiag apujtusam nuwi ekemsauwai. Nunikmatai Aarón, Hurjai Moisésa kuntujin mai takujiag emetjuawajui. Dutikam nunisag pujai, etsashkam akaikiuwai.   <span class="verse" id="V13">13&#160;</span>Nuadui Josué niina aentsji aidaujai Amalec aents aidaun depetuk amukui.   </div><div class='p'> <span class="verse" id="V14">14&#160;</span>Dutikamtai Tuke Pujuu Moisésan chichajak:  </div><div class='p'>“¡Juju maaniamua juu pachisam papiinum agagta, ajumaish kajimatkishtin ati! Tuja Josué ujakta, Amalec aents aina nunak wi ashí ijinan emegkagtatjai”, tiuwai.   </div><div class='p'> <span class="verse" id="V15">15&#160;</span>Tusa tima Moisés nuwi kaya yajuak ijumag altaran najana nuna daajin “Tuke Pujuu Nisi” adaikauwai. Nunak “Tuke Pujuuwai, bandera jiikbaujai betekmamtin depetmata sukagtinuk” taku tawai.   <span class="verse" id="V16">16&#160;</span>Nuna tusa:  </div><div class='p'>“¡Tuke Pujuuwa nuna depetmataig jutiyai awai, nuadui Tuke Pujuu Amalec aents aidaunak ijinattawai, dutikak ditá uchiji wegantu aidaunashkam ijinatnai!” tiuwai Moisés.   </div><ul class='tnav'>
<li><a href='index.htm'>Éxodo</a></li>
<li><a href='EXO16.htm'>&lt;</a></li>
<li><a href='EXO.htm'>17</a></li>
<li><a href='EXO19.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V6">17:6</a>
<span class="ft">Muja “Horeb” tawa nunak muja “Sinaín” taku tawai.</span></p>
<p class="f" id="FN2"><span class="notemark">†</span><a class="notebackref" href="#V7">17:7</a>
<span class="ft">“Meribá” tawa duka hebreo chichamnumak “chichamjukbau” taku tawai.</span></p>
<p class="f" id="FN3"><span class="notemark">‡</span><a class="notebackref" href="#V7">17:7</a>
<span class="ft">“Masá” tawa duka hebreo chichamnumak “utujimkamu” taku tawai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
