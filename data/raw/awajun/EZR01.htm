<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Esdras 1</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/EZR01.htm" />
</head>
<body>
<ul class='tnav'>
<li><a href='index.htm'>Esdras</a></li>
<li><a href='2KI25.htm'>&lt;</a></li>
<li><a href='EZR.htm'>1</a></li>
<li><a href='EZR03.htm'>&gt;</a></li>
</ul>
<div class="main">
 <div class='mt'>Esdras   
</div><div class='ms'>Achija yajuakbau aidau waketjag jega Apajuí emematku ijuntain jegamkamu  </div><div class='chapterlabel' id="V0"> 1</div><div class='mr'>(1—6)  </div><div class='s'>Apu Ciro papii umikbau </div> <div class='r'>(2 Cr. 36.22-23)  </div><div class='p'> <span class="verse" id="V1">1&#160;</span>Apu Ciro, Persia nugkan apuji wajasa makichik mijan takai, yaunchuk profeta Jeremías Tuke Pujuu tibaun etsegkauwa nunú uminkatin tsawan jegau asamtai, apu Ciro papiin umika ashí nugkanum nii inama nuwi ishiakti tusa Tuke Pujuu niina anentain antinkauwai.   <span class="verse" id="V2">2&#160;</span>Nuadui apu Ciro juna aatus papiin agajui:  </div><div class='p'>“Tuke Pujuu Apajuí nayaimpinum pujuuwa nunú ashí aents nugkanmaya aidaunak mina idaitugsae. Nuadui Judá wegantu aidau nugken Jerusalégnum Apajuí emematku ijuntain jega pegkegman jegamkati tusa inatjae.   <span class="verse" id="V3">3&#160;</span>Nuadui atum Apajuí aentsji aidautijum juwi batsatutigmek Jerusalén Judá nugken shiyaktajum. ¡Nunikjum Tuke Pujuu Apajuín Israel aents aidau emematin aina nunú nuwi puja nu emematku ijuntai, jega jegamkatajum! Apajuí nuwi puja nunú atumnak yaimpaktinme.   <span class="verse" id="V4">4&#160;</span>Tuja ashí aents jinaachu aidau Apajuí emematku ijuntain jegamkatatus shimuidaunak tikich aents ditajai batsamin aidau: kuichkin, oron, tikich waji aidaun, baka aidaun aatus susagtatui. Dutikainak nuigtushkam jega Apajuí emematku ijuntainum takastin waji aidaun anentag susagtatui”, tiuwai.   </div><div class='s'>Israel aents aidau Jerusalén waketjamu </div> <div class='p'> <span class="verse" id="V5">5&#160;</span>Tusa timatai Judá wegantun apuji aidau, Benjamín wegantun apuji aidau, sacerdote aidau, Leví wegantu aidaushkam ashí Apajuí wakemitkakbau aidauk Jerusalén shiyakag Apajuí emematku ijuntain jegamkagtatus umintsajui.   <span class="verse" id="V6">6&#160;</span>Nunik uminiagtai aents ditajai ijunag batsamin aidau: oron, platan, waji pegkeg najanamu akik aidaun, baka aidaun, aatus susajui. Dutikainak nuigtushkam tikich waji aidaun kuashat anentag susajui.   <span class="verse" id="V7">7&#160;</span>Tuja Apajuí emematku ijuntai jegamkamu Jerusalén aajakua nuwi waji ayaun Nabucodonosor yajuak niina apajuímtai jegamjukbaunum awaya ukukbaunashkam apu Ciro ashí yajuak susauwai.   <span class="verse" id="V8">8&#160;</span>Tujash tikima nii jukig susachui, kuichki kuitamin Mitrídates aajakua nuna ame susata tima, nii juki ashí dekaapa Judá wegantu aidaunum gobernador Sesbasar aajakua nuna susauwai.   <span class="verse" id="V9">9&#160;</span>Nunú waji aidauk juju aajaku ainawai:  </div><div class='q'>Treinta pinig oro najanamu aidau,  </div><div class='q'>mil pinig plata najanamu aidau,  </div><div class='q'>veinti nueve kuchii,   </div><div class='q'> <span class="verse" id="V10">10&#160;</span>treinta taza oro najanamu,  </div><div class='q'>cuatrocientos diez taza  </div><div class='q'>plata najanamu aidaun  </div><div class='q'>aatus susauwai.  </div><div class='q'>Tuja nuigtushkam mil  </div><div class='q'>tikich waji aidaun susauwai.   </div><div class='p'> <span class="verse" id="V11">11&#160;</span>Tuja waji orojai najanamu aidauk, platayai waji najanamu aidaujai ashí ijumjamak cinco mil cuatrocientos aajakui. Nunú waji aidaunak Sesbasar tikich judío aidau achija yajuakbau Babilonia nugkanum batsatujai Jerusalén waketuinak ashí yajuakajui.   </div><ul class='tnav'>
<li><a href='index.htm'>Esdras</a></li>
<li><a href='2KI25.htm'>&lt;</a></li>
<li><a href='EZR.htm'>1</a></li>
<li><a href='EZR03.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
