<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Iwainakbau 9</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/REV09.htm" />
</head>
<body>
<ul class='tnav'>
<li><a href='index.htm'>Iwainakbau</a></li>
<li><a href='REV08.htm'>&lt;</a></li>
<li><a href='REV.htm'>9</a></li>
<li><a href='REV10.htm'>&gt;</a></li>
</ul>
<div class="main">
 
<div class='chapterlabel' id="V0"> 9</div><div class='s'>Cincoa ju trompeta umpuagbau </div> <div class='p'> <span class="verse" id="V1">1&#160;</span>Cinco angela nu trompetan umpuagmayi, dutikamtai nayaimpinmaya makichik yaya nugká iyaittaman wainkabiajai; nuna waa muun ishamain akaga nuna llavejin susabi.   <span class="verse" id="V2">2&#160;</span>Dutikam waa muun ishamain akaga nuna ujaibi; dutikam aja tsajutkau apeam bukuituwama imanik bukuiti jiinmayi, imaniak etsanak suwe awasabi, daseshkam waanmaya bukuita ibauk wajasmayi.   <span class="verse" id="V3">3&#160;</span>Nunú bukuita nuiya langosta<a href="#FN1" class="notemark">*<span class="popup">“Langosta” tawa duka diistá Mt. 3.4.</span></a> aidau titigki ijujattaiya iman aidau senchimtikam jiinag nugkan pampankabi.   <span class="verse" id="V4">4&#160;</span>Tujash nugkanmaya dupa aidaukesh, makichik numikesh emesjaigpa, ayatak aents Apajuinuchu aidau nijayin sellachbau aina nu ijutajum;   <span class="verse" id="V5">5&#160;</span>tujash maawaigpa, ayatak cinco nantui najaimak waittsatta nu dutikatajum timayi. Tibau asag aentsuk titig ijum najaimama imaniagmayi.   </div><div class='p'> <span class="verse" id="V6">6&#160;</span>Imanidau asag nunú tsawantinig aents aidauk jakatagtus egakagtinayi, tujash igkuichagmayi; nuigtush jakatasash wakeyagmayi, tujash dita jamainuk atsusagmayi.   </div><div class='p'> <span class="verse" id="V7">7&#160;</span>Langosta<a href="#FN2" class="notemark">†<span class="popup">“Langosta” tawa duka diistá Mt. 3.4.</span></a> aidauk caballo aidau maanitnum weagtatus uminas aama nujai betek wajas agmayi, buuké aina nuig corona aidau oroa numamtin ajiagmayi; yapi aina duka aentsú yapiya numamtin agmayi;   <span class="verse" id="V8">8&#160;</span>intashishkam nuwá intashiya numamtin ajiagmayi, nai aina dushakam leogka naiya numamtin ajiagmayi;   <span class="verse" id="V9">9&#160;</span>iyashí aidauk jijua numamtin anugjamuyi, nanapenishkam caballo aidau maaniamunum shimak kuashat carro aidau japiam tutugtuwama imatmayi;   <span class="verse" id="V10">10&#160;</span>ujuké aina duka titigki ujukega nunin ajiagmayi, nuigtush ijujattaijish ajiagmayi; nunin asag ujukega dui aentsun iju cinco nantui waitkasti tusa senchimtikamuyi.   <span class="verse" id="V11">11&#160;</span>Ditá reyjiya duka, waa muun ishamain akaga nui ángel puja nuuyi; nuna daajig hebreo chichamaik “Abadón” tutaiyai, untsu griego chichamai “Apolión” tutaiyai.   </div><div class='p'> <span class="verse" id="V12">12&#160;</span>Nagkamchak ¡ae! tibauwa duka nagkaemakmayi, tujash eke miniagtatui jimag ¡ae! tibauwa nunú.   </div><div class='s'>Seisa ju trompeta umpuagbau </div> <div class='p'> <span class="verse" id="V13">13&#160;</span>Seis angela ju trompetan umpuagmayi, dutikamtai altar oro cuatro kachují ajamu Apajuí eemtin awa nuiya chichamun antukbaijai;   <span class="verse" id="V14">14&#160;</span>nuniai ángel trompeta takaka nuna chichajak: “Cuatro ángel aidau, namak muun Éufrates uwet jigkajam ijuna au atiata”, timayi.   <span class="verse" id="V15">15&#160;</span>Tutai cuatro ángel aidau jigkajam ijuntatman atiawagmayi, ditanu hora, tsawan, nantu, mijan umintai nunikti tibau jegau asamtai, dutikam jimaituk ejesattak aents aidaun ijinati tusa.   <span class="verse" id="V16">16&#160;</span>Suntag aidau caballonum entsatkau aidauk doscientos millones awai tabaun antukbaijai.   </div><div class='p'> <span class="verse" id="V17">17&#160;</span>Junak shiig paan wainkabiajai, caballo aidaun, nuigtú entsatkau aidaunash, nu aidauk coraza kapantu jiiya numamtin aidau ajiagmayi, zafirowa numamtin wigka, nuigtú azufreya numamtin yagkú ajiagmayi. Caballo aina nuna buukeg león aidau buukega numamtin agmayi; nuigtush weniya nuiya jii, bukuitamu, azufre aatus jiiniagmayi.   <span class="verse" id="V18">18&#160;</span>Jujú kampatum jata jii, bukuitamu, azufre aidau, nuna wenin jiinaina dui, aents aidauk jimaitukea nuna amaisattak jinawagmayi.   <span class="verse" id="V19">19&#160;</span>Caballo aidau senchijig wenin, ujuké aina nui ajibi; wagki ujuké aina nuig dapí buukejai betek ajiagmayi, nunin asamtai aentsnak dui emesiagmayi.   </div><div class='p'> <span class="verse" id="V20">20&#160;</span>Tujash tikich aents aidau nujantai jakachu aidauk, pegkegchau takaamujin idaiyas yapajintsuk, Iwanch aidau ememattanash idaitsuk, orojai dakumká najanamu aidaun, jiju platayai najanamu, broncejai najanamu, kayajai najanamu, numí aina nujai najankamu aidaun emematiagmayi, wainmachu, antutnash antuchu, wekaetanash wekaechau aina nuna;   <span class="verse" id="V21">21&#160;</span>nuigtush magkagtutnash, wawejattanash, tsanijimtanash, kasamtanash idaichagmayi.   </div><ul class='tnav'>
<li><a href='index.htm'>Iwainakbau</a></li>
<li><a href='REV08.htm'>&lt;</a></li>
<li><a href='REV.htm'>9</a></li>
<li><a href='REV10.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V3">9:3</a>
<span class="ft">“Langosta” tawa duka diistá Mt. 3.4.</span></p>
<p class="f" id="FN2"><span class="notemark">†</span><a class="notebackref" href="#V7">9:7</a>
<span class="ft">“Langosta” tawa duka diistá Mt. 3.4.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
