<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Miqueas 3</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/MIC03.htm" />
</head>
<body>
<ul class='tnav'>
<li><a href='index.htm'>Miqueas</a></li>
<li><a href='MIC02.htm'>&lt;</a></li>
<li><a href='MIC.htm'>3</a></li>
<li><a href='MIC04.htm'>&gt;</a></li>
</ul>
<div class="main">
 
<div class='chapterlabel' id="V0"> 3</div><div class='s'>Israel aents aidaun apuji pegkegchau aidau chicham akuptukbau </div> <div class='q'> <span class="verse" id="V1">1&#160;</span>¡Israel aents aidaun apuji aidautijum  </div><div class='q'>juju yamai antuktajum!  </div><div class='q'>¿Atumchaukaitjum shiig takastinme tusa  </div><div class='q'>etegkamu aidautijum?   </div><div class='q'> <span class="verse" id="V2">2&#160;</span>Tujash atumek pegkeja nunú kajejakjum,  </div><div class='q'>pegkegchauwa nunú takagme.  </div><div class='q'>Nuniau asajum mina aentsug aina nuna neje  </div><div class='q'>ichiaja yajutkajum ayatak ukunchik emajum ukuajume.   </div><div class='q'> <span class="verse" id="V3">3&#160;</span>Tuja atumek mina aentsug aidauk iwakuk yuwagme,  </div><div class='q'>dutikakjum duwape ichinjajum,  </div><div class='q'>neje ollanum painkatasa akaaja ukunchi tsupigtayama imatikagme.   </div><div class='q'> <span class="verse" id="V4">4&#160;</span>Makichik tsawantai Tuke Pujuu untsuktinaitjume,  </div><div class='q'>tujash niig aigmakchagtinai.  </div><div class='q'>Atumek tikima pegkegchau ainajum duwi  </div><div class='q'>Apajuí atumnak uumjutpakagtinai.   </div><div class='s'>Profeta waitan etsejin aidau </div> <div class='q'> <span class="verse" id="V5">5&#160;</span>Mina aentsug aidauk profeta waita etsejin aidau  </div><div class='q'>tsanumainak, utugchatak atsuttawai tuina  </div><div class='q'>nuna antujuinak pegkegchaunum yujawai,  </div><div class='q'>nunú profeta aidauk ya ditan yujumkan ajampeawa  </div><div class='q'>nuna shiig anentuinak,  </div><div class='q'>yujumkan ajampenatsu nunak kajejuinawai.   </div><div class='q'> <span class="verse" id="V6">6&#160;</span>Nuadui wi wajina dutikatag taja nunak  </div><div class='q'>ataktuk ditanak ujakchagtinaitjai.  </div><div class='q'>Ajumaish ditanak makichkish dekamtikashtinaitjai,  </div><div class='q'>nuadui ditak wajig nagkaemaktinaita  </div><div class='q'>nunak makichkish etsegkashtin ainawai.   </div><div class='q'> <span class="verse" id="V7">7&#160;</span>Nuadui nunú profeta aidauk,  </div><div class='q'>anentaimas dekamin aidaujai shiig datsantan juwakagtinai.  </div><div class='q'>Wagki Apajuí jintinchamush wajinak etsegkatnume nuninak  </div><div class='q'>wainak chichá yuja nunak itatjatnai.   </div><div class='q'> <span class="verse" id="V8">8&#160;</span>Untsu minaig Tuke Pujuu Wakani pujau asa,  </div><div class='q'>nunú minak senchimtijawai.  </div><div class='q'>Nuadui wika Apajuík dekas  </div><div class='q'>shiig betek imatikas takawai tajai.  </div><div class='q'>Tuja nuigtushkam Israel aents aidauk  </div><div class='q'>pegkegchau intimkiu ainawai tajai.   </div><div class='s'>Jerusalén tsaikbau </div> <div class='q'> <span class="verse" id="V9">9&#160;</span>Apajuí chichaak:  </div><div class='q'>“Israel aents aidaun apuji aidautijum antuktajum.  </div><div class='q'>Atumek tsanumtsuk shiig takata duka dakitajume,  </div><div class='q'>tuja chicham umiktina dushakam yapajiajum takagme.   </div><div class='q'> <span class="verse" id="V10">10&#160;</span>Jerusalégnumak,  </div><div class='q'>tuja mina jegag pegkegma nuwishkam,  </div><div class='q'>pegkegchau takat, tuja magkagtut aina duka  </div><div class='q'>makichkish mijamtsuk tuke imani awai.   </div><div class='q'> <span class="verse" id="V11">11&#160;</span>Apu chichama epegkin aidauk ya kuichkin akikmawa nuna yainawai,  </div><div class='q'>tuja sacerdote aidaushkam kuichkin akigkatnume tusa jintinkagtuinawai.  </div><div class='q'>Profeta aidaushkam kuichik akiam chichaman etsejuinawai,  </div><div class='q'>nuninak: ‘Tuke Pujuu jutijaig pujawai,  </div><div class='q'>nuadui suwimkanak amaschattawai’, tuinawai.   </div><div class='q'> <span class="verse" id="V12">12&#160;</span>Atumi pegkegchaujin mina jegag pegkegma duka tsainkattawai,  </div><div class='q'>tuja atumi pegkegchaujin Jerusalégkak tsaikam aents atsau bashiak asattawai.  </div><div class='q'>Tuja muja pegkejam Siógkak dupa ijiam asattawai”, tawai.   </div><ul class='tnav'>
<li><a href='index.htm'>Miqueas</a></li>
<li><a href='MIC02.htm'>&lt;</a></li>
<li><a href='MIC.htm'>3</a></li>
<li><a href='MIC04.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
