<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Takasbau 25</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ACT25.htm" />
</head>
<body>
<ul class='tnav'>
<li><a href='index.htm'>Takasbau</a></li>
<li><a href='ACT24.htm'>&lt;</a></li>
<li><a href='ACT.htm'>25</a></li>
<li><a href='ACT26.htm'>&gt;</a></li>
</ul>
<div class="main">
 
<div class='chapterlabel' id="V0"> 25</div><div class='s'>Pablo apu Festoi ejegamu </div> <div class='p'> <span class="verse" id="V1">1&#160;</span>Nunik Festo Cesarea jegaa, kampatum tsawan asa Jerusalén weuwai.   <span class="verse" id="V2">2&#160;</span>Nunikmatai sacerdote apuji aidau, nuigtú judío apuji aidaushkam, Pablo pachisag tsanumjuidau.   <span class="verse" id="V3">3&#160;</span>Nuninak wait aneasam Pablo jui Jerusalén awematajum tita tusag segaidau. Nunak ditak jintá dakak maata tuidau asag, tiajui.   <span class="verse" id="V4">4&#160;</span>Tiagtai Festo ayaak:  </div><div class='p'>—Pablok Cesarea achikam pujawai, nuniai wi ujumak tsawan pujusan awi wetatjai.   <span class="verse" id="V5">5&#160;</span>Nunitai ujumak atumi apujum aidau wijai minitnume, nunikag awi dita titinme wají pegkegchauna takasé nuna, tau.   </div><div class='p'> <span class="verse" id="V6">6&#160;</span>Nunik Festok Jerusalén ocho tsawan nuniachkush diez tsawan tumain ditajai pujus Cesarea jegaa, kashinia dui chicham dekatainum ekeemsauwai, Pablon niina eemtin itaatnume tusa.   <span class="verse" id="V7">7&#160;</span>Pablo wayamtai, judío aidau Jerusalegnumia kaunkajuk adijis ijunas, kuashat wají pegkegchau aidaun tsanumjuidau nunap dutikae tusaish tumainchaun.   <span class="verse" id="V8">8&#160;</span>Imatjuinam Pablo ni ayamjumaktatus chichaak:  </div><div class='p'>—Wika makichik pegkegchaunakesh takaschamjai, judío chicham umiktajum timawa nuna pachisnukesh, jega Apajuí ememattaiya nunakesh, Roma apujinakesh pegkegchauk chichagkachmajai, timayi.   </div><div class='p'> <span class="verse" id="V9">9&#160;</span>Tujash Festo judío aidaujai shiig juwaktag tau asa, Pablon iniak:  </div><div class='p'>—¿Jerusalén wetasamesh wakegatsmek? Awi chichaman dekajuatjame, tau.   </div><div class='p'> <span class="verse" id="V10">10&#160;</span>Tama Pablo ayaak:  </div><div class='p'>—Wika Roma apuji chicham inagnataijin pujajai, nuniau asan nuig dekajam amainaitjai. Wika judío aidaunak makichkish pegkegchaunak takagsachmajai, duka amek shiig dekame.   <span class="verse" id="V11">11&#160;</span>Wi mantamnamainun pegkegchau takasuitkunuk jatanak dakitmaitsujai, tujash atsaig mina tsanumjutuina aniaigkik, makichik aentskesh ditaig sujutmain ainatsui. Nunin asan segajame, Roma apujiya nu chichamnak dekagtuati tusan, timayi.   </div><div class='p'> <span class="verse" id="V12">12&#160;</span>Tutai, Festo ditajai takatai aidaujai chichasag, chichajak:  </div><div class='p'>—Roma apuji dekagtuati tame nuniau asam, Roma apuji pujamunum wetatme, tiabi.   </div><div class='s'>Festo rey Agripan Pablo pachisa ujakbau </div> <div class='p'> <span class="verse" id="V13">13&#160;</span>Ujumak tsawan nagkaemakiu ai, rey Agripa, Berenicejai Cesarea jegawaju Feston kumpamawagtatus.   <span class="verse" id="V14">14&#160;</span>Nui jegawag kuashat tsawan batsataidau asag, Festo nunú reyn Pablo pachis ujaak:  </div><div class='p'>—Jui makichik aents Pablo daagtin Félix achiká ukukbau pujawai.   <span class="verse" id="V15">15&#160;</span>Jerusalén pujai sacerdote apuji aidau, judío apuji aidaushkam niina pachis dekas mantamnati tita tusag segatiagmayi.   <span class="verse" id="V16">16&#160;</span>Tujutuinakui wi ayaakun, romanmaya aidautik aents chicham tsanumjamua nunú, ya tsanumjuinawa nujai igkumtikam, ayamjumamainjin taigkik mantamnati tuchau ainaji, tibaijai.   <span class="verse" id="V17">17&#160;</span>Tai ditashkam wijai jui taawagmatai, tsawantan megkaetsuk kashinia dui chicham dekatainum ekeemsan, nunú aents itaatajum, tibaijai.   <span class="verse" id="V18">18&#160;</span>Chichaman tsanumjuina dusha pegkegchau takasbaujin tichagtimpash tusa anentaimtamunak tichagmayi.   <span class="verse" id="V19">19&#160;</span>Imá ditá muunji Apajuin umijin aina nunak, tikich Jesús daagtin maamu yamaik nantakiu asa iwaku pujawai tusa Pablo tabaujinak pachisag etsegtiagmayi.   <span class="verse" id="V20">20&#160;</span>Tuina nuna dekamainchau dekapeau asan iniasmaijai, Jerusalén wetasash wakegatsuash, awi dekajuatjai tusan.   <span class="verse" id="V21">21&#160;</span>Tujash Pablo Roma apuji chichamnak dekagtuati tajai, tujutkui, yamaikik untsu junismek pujustá, wi aents ejetamain akui awematjame tusan idaisamjai, tau.   </div><div class='p'> <span class="verse" id="V22">22&#160;</span>Tutai Agripa ayaak:  </div><div class='p'>—Wishakam wakegajai ni chichaakui antugkatasan.  </div><div class='p'>Tutai Festo ayaak:  </div><div class='p'>—Kashin amesh chichaakui antugkata, tau.   </div><div class='p'> <span class="verse" id="V23">23&#160;</span>Kashinia dui, Agripa, Berenicejai shiig iwagmamjag taawaju, suntajan apuji aidau, nuigtú nu yaaktanmaya chichame antugtai aidaujai, nunikag chicham dekatasa ijuntainum utsanawagmayi, nunikmatai Festo chichaak:  </div><div class='p'>—Pablo utitajum, tima itawaju.   <span class="verse" id="V24">24&#160;</span>Dutikawagmatai Festo chichaak:  </div><div class='p'>—Rey Agripah, ashí muun aidautijum jutiijai jui ijunjaujum nu aidautigmesh diistajum: Juuwai aentsuk, juna ashí judío aidau chichaman apujtusag Jerusalén nagkamas, jui Cesarea taamtaish ayatak mantamnati, tusag segatuinak senchi chichainawai.   <span class="verse" id="V25">25&#160;</span>Tujash wika ni mantamnamainun pegkegchau takasbaujinak waitchau asan, niishkam Roma apujiya nu chichamnak dekagtuati tujutu asamtai, niiní awematjame, timajai.   <span class="verse" id="V26">26&#160;</span>Tujash mina apug Roma puja nunash, niina pachisan juna jutikae tusa agatmainuk atsugtawai; nunin asamtai jui atumiin itaajai, rey Agripah, amina niish iniasti dutikam wajintig nuna antugkan cartanash agatjatjai, tusan.   <span class="verse" id="V27">27&#160;</span>Wagki shiig dekamaitsui, achikbauwa nu awemakuish, juna jutikau asamtai jutikainawai tutsuk dutikamuk, tiabi.   </div><ul class='tnav'>
<li><a href='index.htm'>Takasbau</a></li>
<li><a href='ACT24.htm'>&lt;</a></li>
<li><a href='ACT.htm'>25</a></li>
<li><a href='ACT26.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
