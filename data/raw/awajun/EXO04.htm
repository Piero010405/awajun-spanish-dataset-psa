<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Éxodo 4</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/EXO04.htm" />
</head>
<body>
<ul class='tnav'>
<li><a href='index.htm'>Éxodo</a></li>
<li><a href='EXO03.htm'>&lt;</a></li>
<li><a href='EXO.htm'>4</a></li>
<li><a href='EXO05.htm'>&gt;</a></li>
</ul>
<div class="main">
 
<div class='chapterlabel' id="V0"> 4</div><div class='p'> <span class="verse" id="V1">1&#160;</span>Tutai Moisés ayaak:  </div><div class='p'>“Tujash minak dekaskeap tawa tujutchagtatui, nuninak wi taishkam antugtutsuk Tuke Pujuu wantintugmakchau aig, tuu wekaeme, tujutiagtatui”, tiuwai.   </div><div class='p'> <span class="verse" id="V2">2&#160;</span>Tutai Tuke Pujuu niina chichajak:  </div><div class='p'>“¿Waji aancha takakme?” tama:  </div><div class='p'>“Ushujutaijun takakjai”, tau.   </div><div class='p'> <span class="verse" id="V3">3&#160;</span>Tutai: “¡Nugka aepsata!” tau.  </div><div class='p'>Tama nugká aepsauwai. Dutikamuik dapi najaneauwai, nunikmatai Moisés nuna ishamak tupikau.   <span class="verse" id="V4">4&#160;</span>Nunitai Tuke Pujuu Moisésan chichajak:  </div><div class='p'>“Ujuknum achikta” tau. Tama Moisés achikui; dutikam ataktu ushujutai wajasui. Nunikmatai chichajak:   </div><div class='p'> <span class="verse" id="V5">5&#160;</span>“¡Amesh jutiksamek iwaintukta! Juna wainkag dekas iina muunji Abraham, Isaac, Jacob aajaku aina nuna Apajuíjimpap wantintuke tujamiagtatui”, tusa   <span class="verse" id="V6">6&#160;</span>ataktu chichajak: “¡Jáanchjum inuam detsepem achikta!”  </div><div class='p'>Tama Moisés inua detsepen achikui. Nunik uwejen jiiki diikma jata lepra achikam shiig puju wajasun wainkauwai.   <span class="verse" id="V7">7&#160;</span>Nunikmatai Apajuí chichajak:  </div><div class='p'>“Ataktushkam dutiksamek detsepem achikta.”  </div><div class='p'>Tama ataktushkam inua detsepen achikui, dutika uwejen jiiki diikma yaunchuk iyashi aajakbaunak imanuk pegkeg wajasui.   </div><div class='p'> <span class="verse" id="V8">8&#160;</span>Nunikmatai Tuke Pujuu chichajak:  </div><div class='p'>“Yama nagkamchaku iwainamugmin dekaskeapi tusa antugtamainashkush, yamai iwaintukjam juju iwaintamin dekaskeap tawa tusag antugtamkagtatui.   <span class="verse" id="V9">9&#160;</span>Tujash juju mai iwaintamash dekaskeapi tusa antugtamainashkuig, namakia yumi shikika jukim nugká ukagta, dutikam yumi ukagbauwa nunú numpa wajastatui”, tiuwai.   </div><div class='p'> <span class="verse" id="V10">10&#160;</span>Tama Moisés Tuke Pujuun ayaak:  </div><div class='p'>“¡Chah, Tuke Pujuuwah! Wika shiig jintiaja chichamainchau dekapnujai, junak yaunchuk nagkamsan, yamai ame augtakminish nunisnuk chichajai”, tau.   </div><div class='p'> <span class="verse" id="V11">11&#160;</span>Tutai Tuke Pujuu ayaak:  </div><div class='p'>“¿Ya aentsu weninash najatuawaita? ¿Ya najanauwaita chichachu, antuchu, wainmachu, wainbau aidaunash? ¿Wichaukaitag Tuke Pujuu, nuna dutiknunuk?   <span class="verse" id="V12">12&#160;</span>Nuadui wetá, wi aminak chichamtikattajame, wiki ame anentaimja chichaktinnash jintintuattagme”, tiuwai.   </div><div class='p'> <span class="verse" id="V13">13&#160;</span>Tama Moisés ataktu chichaak:  </div><div class='p'>“¡Chah, Tuke Pujuuwah, wait aneasam dekas tikich awemata!” tau.   </div><div class='p'> <span class="verse" id="V14">14&#160;</span>Tutai Tuke Pujuu Moisésan kajejuk chichajak:  </div><div class='p'>“¡Awi amina yatsum Aarón Leví wegantu shiig chichau puja nuna wi wainag jamah! Nuigtushkam nii amina igkumpaktatus minawai. Tuja amina waipak shiig aneas jujamkittawai.   <span class="verse" id="V15">15&#160;</span>Dutijamamtai niijai chichasta, nuniakum wi amina tajam nunú ashí ujakta, dutikam ame tumaina nuna nii Israel aents aidaun ujakti. Tuja wi niinak yaigtatjai, dutikakun atum dutikatnunashkam jintintuattajime.   <span class="verse" id="V16">16&#160;</span>Ame Aarógkak wi tumainaitag aikasmek tita, tuja nii ame tumainaitam dutiksag aents aidaun ujakti.   <span class="verse" id="V17">17&#160;</span>Tuja ¡anú ushujutaijum jukim wetá, núnikam aanjai kuashat wainchatai aidau iwainagtatme!” tiuwai.   </div><div class='p'> <span class="verse" id="V18">18&#160;</span>Tusa tima Moisés wakitki niina wegaji Jetro jeen jegauwai, nunik chichaak:  </div><div class='p'>“Wisha mina pataag Egipto nugkanum batsata nuwi wakitkitjai. Nunikan iwakuash batsata diistajai”, tau.  </div><div class='p'>Tutai niina wegaji Jetro ayaak:  </div><div class='p'>“¡Ayu, shiig kuitamamsam wetá!” tiuwai.   </div><div class='s'>Moisés Egipto nugkanum wakitkimu </div> <div class='p'> <span class="verse" id="V19">19&#160;</span>Moisés eke Madián nugkanum pujuttaman Tuke Pujuu chichajak:  </div><div class='p'>“¡Egipto nugkanum wakitkita, amina mantamatatus egapagmaya duka ashí jinawaje!” tiuwai.   </div><div class='p'> <span class="verse" id="V20">20&#160;</span>Tusa tima Moisés niina nuwen uchiji aidaujai burronum pekai, Egipto nugkanum wakitkiuwai. Nuniak ushujutaijin Tuke Pujuu, jujai wainchatai aidaush iwainagtatme, tibaun juki weuwai.   <span class="verse" id="V21">21&#160;</span>Nunik wetatman Tuke Pujuu Moisésan chichajak:  </div><div class='p'>“¡Egipto nugkanum jegamek, Wi amina iwaintukjam duka faraógka emtinish imatiksamek mina senchiju amaag nujai iwaintukta! Wi niinak antakchau emattajai, dutikamu asa kakajus wetinme tujamchagtatui.   <span class="verse" id="V22">22&#160;</span>Nuniakuish ame nii chichagkum: ‘Juna aatus Tuke Pujuu chichaak: Israel aents aidauk mina uchig iwai amaina numamtinai.   <span class="verse" id="V23">23&#160;</span>Nunin asamtai, agkan idaitugsata mina uchig aidau jiinjag emematjitnume timajame, tusa tamash dakitau asamin, wi amina uchijum iwaiya nuna mantuattajame’, tujamui tusam tita”, tiuwai.   </div><div class='p'> <span class="verse" id="V24">24&#160;</span>Tusa tima wee wenakua jintá kajittaman Tuke Pujuu Moisésan wantintuk maatag tiuwai.   <span class="verse" id="V25">25&#160;</span>Nunitai Séfora kuchii kaya najanamun juki, uchiji katiuchiji chuchuken tsupigkauwai. Dutika nuna juki Moisésa nawen antigkui, dutika chichajak: “¡Amek mina uchiju numpen yamaikish mina aishjuitme!” tiuwai.   </div><div class='p'> <span class="verse" id="V26">26&#160;</span>Nuna aatus nuwe dutikamtai, Tuke Pujuushkam mautsuk weti tusa idaisauwai. Nunikmatai Séfora chichaak: Moisésak mina uchiju numpen yamaikish mina aishjui, tiuwai.   </div><div class='p'> <span class="verse" id="V27">27&#160;</span>Nuna nuniai Tuke Pujuu Aarógkan chichajak:  </div><div class='p'>“¡Uwegshunum weme Moisés igkugkam utita!” tiuwai. Tima niishkam weji “muja Tuke Pujuu etegkamu pegkejam” tutainum waka igkug kumpamak yapiin kugkuasui.   <span class="verse" id="V28">28&#160;</span>Dutika igkugkam Tuke Pujuu titatme tibaunak imatiksag Moisés Aarógkan ashí ujakui. Tuja nunú dutikattame tusa Tuke Pujuu tibaunashkam imatiksag ujakui.   <span class="verse" id="V29">29&#160;</span>Nuna dutika nuadui Moisés Aarógjai, Israel aentsu apuji múun aidau ijumjatatus wegajui.   <span class="verse" id="V30">30&#160;</span>Dutika ijumag Tuke Pujuu Moisésan titatjume tibaunak Aarón imatiksag ashí ditan ujakui. Dutikamtai Moisés Tuke Pujuu senchijin wainchatai aidau iwainagta tibaunak imatiksag dita wainainamunum ashí iwainajui.   <span class="verse" id="V31">31&#160;</span>Nuna wainkag Israel aents aidauk: Dekas Tuke Pujuuwap awemae tiajui. Tuja Israel aents aidau waituina nunak wainjai, tuja waitkam batsata nunashkam dekajai Tuke Pujuu timae tabaun antukag, tikishmag pujusag niina emematuidau.   </div><ul class='tnav'>
<li><a href='index.htm'>Éxodo</a></li>
<li><a href='EXO03.htm'>&lt;</a></li>
<li><a href='EXO.htm'>4</a></li>
<li><a href='EXO05.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
