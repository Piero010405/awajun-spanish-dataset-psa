<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Jueces 5</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JDG05.htm" />
</head>
<body>
<ul class='tnav'>
<li><a href='index.htm'>Jueces</a></li>
<li><a href='JDG04.htm'>&lt;</a></li>
<li><a href='JDG.htm'>5</a></li>
<li><a href='JDG06.htm'>&gt;</a></li>
</ul>
<div class="main">
 
<div class='chapterlabel' id="V0"> 5</div><div class='s'>Débora Baracjai kantamamu </div> <div class='p'> <span class="verse" id="V1">1&#160;</span>Nunú tsawantin Débora, Baracjai juna aatus kantamau ainawai:   </div><div class='q'> <span class="verse" id="V2">2&#160;</span>“Tuke Pujuu ashí ememattajum,  </div><div class='q'>wagki Israel aents aidaunmak aents  </div><div class='q'>maaniatatus wakeyin aidaush ayawai.  </div><div class='q'>Tuja nuigtushkam ditá apuji aidau  </div><div class='q'>maaniawagmi tusa tamak  </div><div class='q'>utujimkas, ayu tinu aidau batsatui.   </div><div class='q'> <span class="verse" id="V3">3&#160;</span>¡Apu aidauwah, yamai  </div><div class='q'>wi taja nunú antuktajum!  </div><div class='q'>¡Apu atuwe aidauwah, antugtuktajum!  </div><div class='q'>¡Wi yamai Tuke Pujuun kantamjuattajai!  </div><div class='q'>¡Israel aents aidau  </div><div class='q'>Tuke Pujuun emematin  </div><div class='q'>aina nuna kantamjuattajai!   </div><div class='b'> &#160; </div> <div class='q'> <span class="verse" id="V4">4&#160;</span>“Tuke Pujuuwah, Seír Edom nugkanum  </div><div class='q'>aajakua nuwi ame kuitamkagtusamin  </div><div class='q'>yujajin, nugka uugmayi,  </div><div class='q'>tuja yumishkam senchi yutujabi.   </div><div class='q'> <span class="verse" id="V5">5&#160;</span>Tuke Pujuu Israel aents  </div><div class='q'>aidaun Apajuíji ememattayah,  </div><div class='q'>ame wainmin muja aidau uujiagmayi.  </div><div class='q'>Tuja muja Sinaíshkam  </div><div class='q'>senchi uugkauwai.   </div><div class='q'> <span class="verse" id="V6">6&#160;</span>Samgar Anatan uchiji  </div><div class='q'>pujujakua nuaduik,  </div><div class='q'>tuja Jael pujujakua duishkam,  </div><div class='q'>jinta aidaunmak ishamain  </div><div class='q'>wekaemainchau asamtai,  </div><div class='q'>ditá shiwaaji aidau mantuawainum  </div><div class='q'>tau asag, yaja menantag  </div><div class='q'>jintachunum yujajaku ainawai.   </div><div class='q'> <span class="verse" id="V7">7&#160;</span>Nunidau asag Israel aents aidauk  </div><div class='q'>kanajag batsamas apugtuchu  </div><div class='q'>kajimatkim batsatun,  </div><div class='q'>wi Déboran ditá ayamjuktasan,  </div><div class='q'>makichik nuwa uchijin ayamjuwama  </div><div class='q'>numamtuk wejibiajai.   </div><div class='q'> <span class="verse" id="V8">8&#160;</span>Ashí Israel aents aidauk  </div><div class='q'>wainka apajuímtai aidaun  </div><div class='q'>emematiagmayi, nuniau asamtai,  </div><div class='q'>ame ditá maaniatnume tusam  </div><div class='q'>dita shiwaaji aidau ishitkabiume.  </div><div class='q'>Tujash ditak cuarenta mil suntag  </div><div class='q'>nagkigtin, tantaajintin ainakush  </div><div class='q'>sapigmaidau asag, maanimainji  </div><div class='q'>atsugbau wajukmaina nuniagmayi.   </div><div class='q'> <span class="verse" id="V9">9&#160;</span>See tajame amina Tuke Pujuuwah,  </div><div class='q'>tuja Israel aents aidaun  </div><div class='q'>apuji aina nunashkam  </div><div class='q'>shiig anentuinajai,  </div><div class='q'>wagki ujumak wajiu aina  </div><div class='q'>nunú maaniawaju asagmatai.  </div><div class='q'>¡Nuadui Tuke Pujuu ashí ememattajum!   </div><div class='q'> <span class="verse" id="V10">10&#160;</span>Atum wiakuch aidautijum  </div><div class='q'>burro nuwa pujunum entsamka yujau aidautigmesh,  </div><div class='q'>tuja ujudauch dawenum yujau aidautigmesh,  </div><div class='q'>Apajuí kantamjuatajum,  </div><div class='q'>wagki nii depetmatan amasu asamtai.   </div><div class='q'> <span class="verse" id="V11">11&#160;</span>¡Tagku kuitamin aidautigmesh,  </div><div class='q'>tuja ujudauch yaaktanum  </div><div class='q'>batsamchau aidautigmesh,  </div><div class='q'>Tuke Pujuu, Israel aents aidaun  </div><div class='q'>ayamjuk agkanmitkau asamtai,  </div><div class='q'>platillo aidau awatkujum  </div><div class='q'>Tuke Pujuu kantamjuatajum!   </div><div class='b'> &#160; </div> <div class='q'> <span class="verse" id="V12">12&#160;</span>“¡Débora mijaakaipa!  </div><div class='q'>¡Wajiu wajasta!  </div><div class='q'>¡Nuniakum kantamata!  </div><div class='q'>¡Barac Abinoáma uchijiyah, ameshkam mijamtsuk,  </div><div class='q'>aents maaniaku achigbau aidau  </div><div class='q'>yajuakam chimpiata!   </div><div class='b'> &#160; </div> <div class='q'> <span class="verse" id="V13">13&#160;</span>“Tusa kantaman inagnai, Israel aents aidauk  </div><div class='q'>wi ipaamu asag, shiwag  </div><div class='q'>maanitan yacha aidaujai,  </div><div class='q'>maaniawagtatus shiyakajui.   </div><div class='q'> <span class="verse" id="V14">14&#160;</span>Tuja Efraín wegantu ujumak aents  </div><div class='q'>Amalec aents aidaun  </div><div class='q'>nugkenia juwakiag akaejabi.  </div><div class='q'>Untsu Benjamín wegantu aidau  </div><div class='q'>nuna ukuujin shiyakagmayi.  </div><div class='q'>Tuja Maquir wegantun-  </div><div class='q'>mayashkam apu aidau shimutkabi.  </div><div class='q'>Tuja Sabulón wegantu  </div><div class='q'>aidaushkam apu aidau shimutkabi.   </div><div class='q'> <span class="verse" id="V15">15&#160;</span>Nuninai Déboranashkam  </div><div class='q'>apu Isacar wegantu aidau uyuniagmayi.  </div><div class='q'>Nuigtushkam Barakan  </div><div class='q'>Isacar wegantu aidau uyuniagmayi.  </div><div class='q'>Untsu Rubén wegantu aidauk  </div><div class='q'>apu wajiu ainayatak,   </div><div class='q'> <span class="verse" id="V16">16&#160;</span>ditá uwigji aidaun puyatjuinak  </div><div class='q'>batsamas: ¿Maaniatjiash,  </div><div class='q'>atsa maaniashtajiash? waja batsatui.  </div><div class='q'>Rubén wegantu aidauk múun  </div><div class='q'>ainayatak sapig ainawai.   </div><div class='q'> <span class="verse" id="V17">17&#160;</span>Tuja Galaad wegantu<a href="#FN1" class="notemark">*<span class="popup">“Galaad wegantu” tawa nunak “Rubén, Gad, Manasés wegantu jimaituk aajakua” nuna taku tawai.</span></a> aidauk  </div><div class='q'>Jordágka amain yaaktamak batsamsaje.  </div><div class='q'>Untsu Dan wegantu aidauk Asher wegantu aidaujai, nayantsa pakaji  </div><div class='q'>wegajunum lanchagtin  </div><div class='q'>waigkag batsamsaje.   </div><div class='q'> <span class="verse" id="V18">18&#160;</span>Untsu Sabulón wegantu aidau, Neftalí wegantu aidaujai maaninak  </div><div class='q'>ishamainnum yujasu ainawai.   </div><div class='b'> &#160; </div> <div class='q'> <span class="verse" id="V19">19&#160;</span>“Tuja Canaán nugkanmaya apu aidau  </div><div class='q'>yaakat Meguidon ijus namak awa nuwi  </div><div class='q'>yaakat Taanac kaunawajui,  </div><div class='q'>nunikag nuwi maaniawajui,  </div><div class='q'>tujash depetmakchajui.  </div><div class='q'>Nunikaju asag makichik wajinakesh jutsuk waketkiajui.   </div><div class='q'> <span class="verse" id="V20">20&#160;</span>Israel aents aidau Sísarajai  </div><div class='q'>maaninakug, yaya nayaimpinum  </div><div class='q'>ayá nujai ijunjas maaninatai  </div><div class='q'>tumainun maaniawagmayi.   </div><div class='q'> <span class="verse" id="V21">21&#160;</span>Iina shiwaaji aidau  </div><div class='q'>entsa Quisónkan  </div><div class='q'>katitkatag titatman,  </div><div class='q'>yumi yutug dujajak tajaka utsagke.  </div><div class='q'>¡Ame shiwag senchigtin  </div><div class='q'>aidau depetkam, iikmak  </div><div class='q'>chichakchamin awajsattame!   </div><div class='q'> <span class="verse" id="V22">22&#160;</span>¡Caballo aidau ishamkagtukag  </div><div class='q'>shiig senchi pisainak  </div><div class='q'>tutugtau antuewai!   </div><div class='q'> <span class="verse" id="V23">23&#160;</span>Apajuí ángeltsukaita  </div><div class='q'>tumain chichaman etsejak:  </div><div class='q'>‘¡Yaakat Meroznum  </div><div class='q'>aents batsata nuwi  </div><div class='q'>suwimak iyagti tajai!’ tiuwai.  </div><div class='q'>Nunak tiuwai wagki dita  </div><div class='q'>aidauk wajiu ainayatak,  </div><div class='q'>Israel aents aidau  </div><div class='q'>maaniagtai yaigchaju asagmatai.   </div><div class='b'> &#160; </div> <div class='q'> <span class="verse" id="V24">24&#160;</span>“¡Heberan nuwe Jael  </div><div class='q'>quenita nuwa duka,  </div><div class='q'>tikich nuwa Israel aents aina  </div><div class='q'>nuna nagkaesau pegkegnum  </div><div class='q'>chichagtai atinai!  </div><div class='q'>Tuja nuigtushkam nii pujamunum  </div><div class='q'>nuwa aidau pujuina nuna nagkaesau  </div><div class='q'>shiig anentam atinai.   </div><div class='q'> <span class="verse" id="V25">25&#160;</span>Sísara kitamak yumi segam,  </div><div class='q'>Jael lechen juki susauwai.  </div><div class='q'>¡Leche kanteku shiig pegkejan pinignum yajaa juki susauwai!   </div><div class='q'> <span class="verse" id="V26">26&#160;</span>Dutikam nuna uwag kanag tepesmatai,  </div><div class='q'>numi etsakamun juki  </div><div class='q'>martillowai kajashkinum iju  </div><div class='q'>nugkajai ijumag achia maabi.   </div><div class='q'> <span class="verse" id="V27">27&#160;</span>Dutika ijum tadae tadaekawa  </div><div class='q'>nuwig jaka tepesmayi.   </div><div class='b'> &#160; </div> <div class='q'> <span class="verse" id="V28">28&#160;</span>“Tuja Sísara dukujig  </div><div class='q'>uchiji megkaekamtai  </div><div class='q'>puyatki, jeganum niimtai ujaimunum tsapui  </div><div class='q'>niimas atsutai chichaak:  </div><div class='q'>‘¿Wagka mina uchijush  </div><div class='q'>imanikash megkaekae?  </div><div class='q'>¿Wagka mina uchiju  </div><div class='q'>carroji maanitai agma  </div><div class='q'>dusha megkaejae?’ timayi.   </div><div class='q'> <span class="verse" id="V29">29&#160;</span>Tuja niina inake nuwa yacha aidau chichagtai,  </div><div class='q'>Sísara dukujishkam dutiksag chichaak:   </div><div class='q'> <span class="verse" id="V30">30&#160;</span>‘Maaniawag depetmakajas,  </div><div class='q'>nuwa inak aidau achigbaun, suntag aidau maki  </div><div class='q'>makichik, atsa nuniachkush  </div><div class='q'>jimagnakesh akantunikag  </div><div class='q'>yajumainak megkaejatai.  </div><div class='q'>Tuja Sísaranun jáanch  </div><div class='q'>pegkeg agatkamu aidaun: makichik jáanchin,  </div><div class='q'>tuja nuigtu jimag jáanch agatka apijamu  </div><div class='q'>aents depetmakun  </div><div class='q'>kuntujen anugtai aidaun  </div><div class='q'>aatus yajumainakus batsatatai’, tuidau.   </div><div class='b'> &#160; </div> <div class='q'> <span class="verse" id="V31">31&#160;</span>“Tuke Pujuuwah,  </div><div class='q'>amina shiwaajum aina  </div><div class='q'>duka ame ashí ijinata.  </div><div class='q'>¡Untsu amina anempaina duka etsa tajiag  </div><div class='q'>etsantama iman atinme!” aatus tusa Débora  </div><div class='q'>Baracjai kantama inagnakui.  </div><div class='b'> &#160; </div> <div class='p'>Nuna maaniau aina duwi nagkamas cuarenta mijan maanitsuk batsamsau ainawai.   </div><ul class='tnav'>
<li><a href='index.htm'>Jueces</a></li>
<li><a href='JDG04.htm'>&lt;</a></li>
<li><a href='JDG.htm'>5</a></li>
<li><a href='JDG06.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V17">5:17</a>
<span class="ft">“Galaad wegantu” tawa nunak “Rubén, Gad, Manasés wegantu jimaituk aajakua” nuna taku tawai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
