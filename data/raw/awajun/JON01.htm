<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Jonás 1</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JON01.htm" />
</head>
<body>
<ul class='tnav'>
<li><a href='index.htm'>Jonás</a></li>
<li><a href='AMO09.htm'>&lt;</a></li>
<li><a href='JON.htm'>1</a></li>
<li><a href='JON02.htm'>&gt;</a></li>
</ul>
<div class="main">
 <div class='mt'>Jonás   
</div><div class='ms'>Jonás awematatama intimkiuwa nunú, nayantsanum ajugkajua nujai pachisa agagbau  </div><div class='chapterlabel' id="V0"> 1</div><div class='mr'>(1.1-16)  </div><div class='s'>Jonás Apajuín intimjukbau </div> <div class='p'> <span class="verse" id="V1">1&#160;</span>Amitai uchiji Jonásan Apajuí chichajak:   <span class="verse" id="V2">2&#160;</span>“Nínive yaakat múunta nuwi wetá. Nunikam dita chichagkum, atumi pegkegchaujig Apajuíyai ashí wantinkae. Nuadui Apajuí suwimkan susagtatjai tujamui tusam ujakta”, tiuwai.   </div><div class='p'> <span class="verse" id="V3">3&#160;</span>Tusa timaitak Nínive wemainun ukuak, dekas tikich nugkanum Apajuísh waitmainchaunum wetajai tusa, yaakat Jope lancha anumtaijin jegauwai. Nunik jegakma makichik lancha wetatus uminas tepaun wainkauwai. Nunik España nugkanum yaakat Tarsis atushat asamtai, imanui weakun Apajuín uumjuka ukuktajai tusa shiig aneas akikmak egkemjauwai.   <span class="verse" id="V4">4&#160;</span>Tuja lancha juwaki nayantsanum ejapean wegai, pachiachbau Apajuí dasen shiig senchi dasenmitkatai, nayants senchi tsukatu. Imaniau asamtai lanchak tsainkattak wajau.   <span class="verse" id="V5">5&#160;</span>Imanitai aents lanchanum takau aidau chimpijuk ishamainak, kujaukmaikia senchi untsu untsumak dita apajuíjin segaidau nii yaimpakti tusag. Nuninak lancha tepeawai takunti tusag, waji aidau chimpijunak nayantsanum utsaawajui. Imaaninai Jonásak initak waji chimpitainum waya shiig kanak egketu.   <span class="verse" id="V6">6&#160;</span>Nunittaman lanchanum takau aidaun apuji jegantun chichajak:  </div><div class='p'>“¿Kaja wajasuh, amesh juwish waji kanush egkemtame? ¡Nantakim amina Apajuíjum segata! ¡Wait anenjamag yaimpakchaintash!” tau.   </div><div class='p'> <span class="verse" id="V7">7&#160;</span>Tusa tayatak dita ditak pempeentunikiag chichainak:  </div><div class='p'>“Yana utugchatjinig imajush iyanjamjae nunú dekaami”, tuidau.  </div><div class='p'>Tusag nunú dekataiyai dekapkamá Jonásan ejeyajui.   <span class="verse" id="V8">8&#160;</span>Nunikmatai Jonásan iniinak:  </div><div class='p'>“¿Wagka jusha imajush iyanjamae? nunú ujajatkata, tuja amesh ¿wajinma takauwaitme? ¿Tuwiyamea miname? ¿Tuita nugkemesh? ¿Ya aentsuitpa?” tusa inidau.   </div><div class='p'> <span class="verse" id="V9">9&#160;</span>Tusa iniam Jonás ditan ayaak:  </div><div class='p'>“Wika hebreo aentsuitjai, wika Tuke Pujuu Apajuí ashí najankauwa nuna emematnaitjai. Juka mina utugchatjui. Junak wi Tuke Pujuun uumjukan ukuakun tupikag duwi imaniawai”, tau.   </div><div class='p'> <span class="verse" id="V10">10-11&#160;</span>Tusa tutai, daseshkam aan senchi dasentak nuni senchi ishamain wajau asamtai, senchi ishamaidau asag chichajuinak:  </div><div class='p'>“Juka amek pegkegchau aní wekaeme. ¿Dase mijaakti tusaish iish amesh utugmainaitji?” tuidau.   </div><div class='p'> <span class="verse" id="V12">12&#160;</span>Tusa tama nii aimak: “Juju dase ishamain waja duka dekas mina utugchatjui imaniawai. Dekas minak nayantsanum ajunkatajum, dutijuawagmin nayants tsukatak ishamain waja nunak mijaktatui”, tau.   </div><div class='p'> <span class="verse" id="V13">13&#160;</span>Tuja nayantsanum yujatan yacha aidauk shiig senchi wiyantuidau anumkami tusag, tujash nayants nuni senchi dasentu asamtai, anumainchau dekapedau.   <span class="verse" id="V14">14&#160;</span>Nunidau asag Apajuín segainak: “Tuke Pujuuwah, juju aentsua juna tudaujin jinaati tusamek idaikagtusaipa. Nii jamainnumak ii aidautik waitbaitsuji. Juka ame diisam jutikame”, tuidau   <span class="verse" id="V15">15&#160;</span>Nuna tusag Jonásan jukiag nayantsanum ajugkajui, dutikawagmatai nayants senchi tsukatbaunak mijaakui.   <span class="verse" id="V16">16&#160;</span>Nunik mijakmatai, lanchanum takau aidau chichainak: “Tuke Pujuuk dekas senchigtinai iman asamtai, yamai nagkamsaik dekas Apajuí tuke umigkagmi”, tiajui. Nuna tusag kuntinun maa apeenak Apajuín emematiajui.   </div><div class='s'>Jonás namaka ampujin pujusa Apajuí segamu </div> <div class='p'> <span class="verse" id="V17">17&#160;</span>Tuke Pujuu Jonásnak namak muuntan akuptukui, nunú Jonás nayantsanum iyaittaman kujajui. Dutika kujajam kampatum tsawan, kampatum kashi namaka ampujin pujusui.   </div><ul class='tnav'>
<li><a href='index.htm'>Jonás</a></li>
<li><a href='AMO09.htm'>&lt;</a></li>
<li><a href='JON.htm'>1</a></li>
<li><a href='JON02.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
