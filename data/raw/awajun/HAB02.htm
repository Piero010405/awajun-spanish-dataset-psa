<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Habacuc 2</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/HAB02.htm" />
</head>
<body>
<ul class='tnav'>
<li><a href='index.htm'>Habacuc</a></li>
<li><a href='HAB01.htm'>&lt;</a></li>
<li><a href='HAB.htm'>2</a></li>
<li><a href='HAB03.htm'>&gt;</a></li>
</ul>
<div class="main">
 
<div class='chapterlabel' id="V0"> 2</div><div class='s'>Apajuí inagnak Habacukan aikbau </div> <div class='q'> <span class="verse" id="V1">1&#160;</span>Nuna pachisan Apajuín segau asan,  </div><div class='q'>suntag jinta niimin ekemas niimak ekemama numamtuk  </div><div class='q'>Tuke Pujuush wajinjuttig tusan dakakun pujubiajai.   </div><div class='b'> &#160; </div> <div class='q'> <span class="verse" id="V2">2&#160;</span>Nunikan pujai Tuke Pujuu mina aijak:  </div><div class='q'>“Wi amina iwaintuktatjam nunú  </div><div class='q'>tablanum paan shiig wainmain agagta,  </div><div class='q'>dutikamu asamtai, tikich aidaush yupichuch ausatnume.   </div><div class='q'> <span class="verse" id="V3">3&#160;</span>Nunú ame wainkattam duka  </div><div class='q'>juu tamawaikik nagkaemakchattawai,  </div><div class='q'>tujash amek waugtutsuk dakasta,  </div><div class='q'>nunú nagkaemaktinuk eke tsawan jegatsui.  </div><div class='q'>Tujash duka makichkish megkaetsuk  </div><div class='q'>tuké uminkattawai”, tujutmayi.   </div><div class='s'>Aents pegkegchau aidaush wajukatnuk ainawa </div> <div class='q'> <span class="verse" id="V4">4&#160;</span>“Tuja wi agagta tajam nunak juna tajai:  </div><div class='q'>‘Aents pegkegchau emebau aidauk jinawagtinai,  </div><div class='q'>untsu aents pegkeg ima Apajuínak umijuidauk jinachagtinai.’   </div><div class='q'> <span class="verse" id="V5">5&#160;</span>Aents emebau aidauk apu atag tusag wakegainawai,  </div><div class='q'>vino pegkejaitak enamkagtuwama nujai betek ainawai.  </div><div class='q'>Tikich aidau nagkaesau amí tuidau asag,  </div><div class='q'>makichkish ayámjutsuk yujajus  </div><div class='q'>aents tikich nugkanmaya aidaun amuinawai.  </div><div class='q'>Dita aidauk jaka megkaetaijai betek,  </div><div class='q'>tuja ukumatai aents jakaun dakitmaitsu nujai betek ainawai.  </div><div class='q'>Nunin asag ayatak wenawai.   </div><div class='q'> <span class="verse" id="V6">6&#160;</span>Tujash ditak yana waitkainawa nunú pempeentuki dushikiam agtinai.  </div><div class='q'>Dutika dushikinak:  </div><div class='q'>‘¡Ame tikich aents aidaun wajiiji yajutkam  </div><div class='q'>wiakuch wajasum nunak wait anentagme!  </div><div class='q'>¿Amesh wajutiya kasamtash idaisattame?’   </div><div class='b'> &#160; </div> <div class='q'> <span class="verse" id="V7">7&#160;</span>“Ame waitkam nunú pachiachbaunum  </div><div class='q'>pempeentugmakiag waitkagmasagtinai,  </div><div class='q'>imatijamainakui sapijai kujaitnaitme,  </div><div class='q'>tuja amina wajijum aidaunak ashí atanjamjagtinai.   </div><div class='q'> <span class="verse" id="V8">8&#160;</span>Tikich nugkanmaya aidau ijunag chichama umikag,  </div><div class='q'>ame dita kasajauwaitam dutiksag ditashkam  </div><div class='q'>ashí kasagtamjagtinai.  </div><div class='q'>Dutik akikmaktatme ame juju nugka juwiya  </div><div class='q'>aents ijinkum yaakat aidau tsaikuitam nuadui.   </div><div class='q'> <span class="verse" id="V9">9&#160;</span>¡Kasamkamu aidau,  </div><div class='q'>tikich tsanuja yajutkamu aidaujai  </div><div class='q'>amina aentsjum aina nunú wiakuch awajsaum,  </div><div class='q'>nuadui aminak wait anentagme!  </div><div class='q'>Ame anentaimsamek,  </div><div class='q'>jutikanus shiig batsasainja tamestai.   </div><div class='q'> <span class="verse" id="V10">10&#160;</span>Tujash ayatak datsanmain iwaintukume.  </div><div class='q'>Kuashat aents tikich nugkanmaya aidau ijinatjai  </div><div class='q'>tukamam, amek pempeentumakim amumakume.   </div><div class='q'> <span class="verse" id="V11">11&#160;</span>Yaakat peejamu aidau, jega ayanke aidaujai  </div><div class='q'>ame pegkegchau takamsamua nuna pachisag  </div><div class='q'>aentsjai betek senchi untsumiagtinai.   </div><div class='b'> &#160; </div> <div class='q'> <span class="verse" id="V12">12&#160;</span>“¡Amek aents aidau ijinkum,  </div><div class='q'>dita nugke atanjam nuwi yaakat najankaume,  </div><div class='q'>nuadui aminak wait anentagme!   </div><div class='q'> <span class="verse" id="V13">13&#160;</span>Tujash ame waittsa umikum duka wainka imatikaume,  </div><div class='q'>aunak Tuke Pujuu ashí senchigtina nunú ashí apea tsaika ajapattawai.   </div><div class='q'> <span class="verse" id="V14">14&#160;</span>Tuja Tuke Pujuun imanjiya duka,  </div><div class='q'>yumi nayantsan ipiamna numamtuk,  </div><div class='q'>ashí nugkanum piyaktatui.  </div><div class='q'>Nunikmatai ashí nuna dekawagtinai.   </div><div class='q'> <span class="verse" id="V15">15&#160;</span>¡Aents amejai tikiju batsatu  </div><div class='q'>vino drogajai pachimja ama amakuam enamkam wisu weakui,  </div><div class='q'>nunú diisam dushiki pujam nunak wait anentagme!   </div><div class='q'> <span class="verse" id="V16">16&#160;</span>Tuke Pujuu aminak inastamjattawai,  </div><div class='q'>amek makichkish emematam amaitsume.  </div><div class='q'>Atum tikich aidau datsan dushikiajum dutiksag,  </div><div class='q'>atumnashkam Apajuí datsanmainun iwaintamkagtatui.  </div><div class='q'>Dutijamawagmatai emebau ainajum duka  </div><div class='q'>ememachu wajastatjume.   </div><div class='q'> <span class="verse" id="V17">17&#160;</span>Muja Líbanonmaya kuntin aidau  </div><div class='q'>ijinauwaitam nunú aminak bakugmattawai.  </div><div class='q'>Ame aents aidau ijinamunum,  </div><div class='q'>tuja yaakat aidau tsaikbaunum, suwimak juki waitiakum  </div><div class='q'>amina pegkegchaujum akikmaktatme.   </div><div class='q'> <span class="verse" id="V18">18-19&#160;</span>¡Babilonianmaya aidaunak wait anentuinajai!  </div><div class='q'>¿Wagka atumesh wainka apajuímtai aidaunmash  </div><div class='q'>kajintsagmesh anentaimjume?  </div><div class='q'>¿Wagka atumesh aannush yainkata tusagmesh  </div><div class='q'>segash yujagme?  </div><div class='q'>Auk numi, kaya, atum najanamu ainawai,  </div><div class='q'>tujash duka wainak ainawai.  </div><div class='q'>Auk jiju najana orojai, platayai ukatkamu iwakuchu asa  </div><div class='q'>nigki wajamainchau, tuja chichamainchau ainawai.   </div><div class='q'> <span class="verse" id="V20">20&#160;</span>Tujash Tuke Pujuuk niina jee pegkegma nuwi pujawai.  </div><div class='q'>¡Niina emtinig ashí nugkanmaya aents aidauk  </div><div class='q'>takamtak pujustinme!” tajai.   </div><ul class='tnav'>
<li><a href='index.htm'>Habacuc</a></li>
<li><a href='HAB01.htm'>&lt;</a></li>
<li><a href='HAB.htm'>2</a></li>
<li><a href='HAB03.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
