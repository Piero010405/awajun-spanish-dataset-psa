<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Mateo 18</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/MAT18.htm" />
</head>
<body>
<ul class='tnav'>
<li><a href='index.htm'>Mateo</a></li>
<li><a href='MAT17.htm'>&lt;</a></li>
<li><a href='MAT.htm'>18</a></li>
<li><a href='MAT19.htm'>&gt;</a></li>
</ul>
<div class="main">
 
<div class='chapterlabel' id="V0"> 18</div><div class='s'>Yaki dekas imá wagaakush atinaita tiagbau </div> <div class='r'>(Mr. 9.33-37; Lc. 9.46-48)  </div><div class='p'> <span class="verse" id="V1">1&#160;</span>Nunú tsawantinig ni jintintaiji aidau Jesusa jegaantag:  </div><div class='p'>¿Apajuí inama nuish yaita dekas iman wagaakush? tusag inidau.   </div><div class='p'> <span class="verse" id="V2">2&#160;</span>Tiagtai Jesús makichik uchin untsuká itan ditá ejapen awajus,   <span class="verse" id="V3">3&#160;</span>chichaak:  </div><div class='p'>Dekas tajime, atum yapajinajum uchi aina numamtin wegachkugmek, Apajuí inama nuig waimain ainatsjume.   <span class="verse" id="V4">4&#160;</span>Nunin asamtai makichkikesh imanchauch anenmamak jujú uchia junin weena nuuwai Apajuí inama nui iman wagaakua duka.   <span class="verse" id="V5">5&#160;</span>Makichkikesh ju uchia juninun mina daajui juidauk, mina jujuinawai.   </div><div class='s'>Tikichin pegkegchau takamtikaidau pachisa tibau </div> <div class='r'>(Mr. 9.42-48; Lc. 17.1-2)  </div><div class='p'> <span class="verse" id="V6">6&#160;</span>“Makichkikesh jujú piipich aina juiya mina dekaskeapi tujutuina nuna tudaun takamtikaidauk, dekas kaya muun juki kuntugnum jigká detua nayantsa kunajin ajugká ajapmainus ajapachbau ainatai.   <span class="verse" id="V7">7&#160;</span>¡Wait anentuinajai aents aidaunak, tsanumin aidau midiagtin asagmatai! Duka uwemtumainchau atinai; tujash ¡wait anentuinajai ya aents aidaun tudaun takamtikiagtatua nunak!   </div><div class='p'> <span class="verse" id="V8">8&#160;</span>“Nuadui amina uwejum nuniachkush amina dawem tudaunum ajumpamain awajtamkuig tsupika ajapata; pegkejai uwejí muntuch wajasá nuniachkush shutusá pujutnum wayamuk, jimag uwegtin jimag nawentin jii tuke kajinchauwa nui ajapeam amaina nu.   <span class="verse" id="V9">9&#160;</span>Tuja amina jiim tudaunum ajumpamain awajtamkuish, ukuinkam ajapata; pegkejai makichik jiintin pujutnum wayamuk, jimag jiintin jii waitiaku pujutaiya nui ajapeam amaina nu.   </div><div class='s'>Uwig megkaekaun pachis Jesús augmattsamu </div> <div class='r'>(Lc. 15.3-7)  </div><div class='p'> <span class="verse" id="V10">10&#160;</span>“Nijah, imanchauch diisaigpajum ju piipich aina jujú, wagki ángel aidau ditan kuitamin aina duka nayaimpinmag mina Apag nayaim puja nunak tuke wainainawai.   <span class="verse" id="V11">11&#160;</span>Wagki Aentsmaga akiinauwa duka, megkaekauwa nuna uwemtikatatus tauwai.   </div><div class='p'> <span class="verse" id="V12">12&#160;</span>“¿Wajuk anentaimjume? Aents cien uwig ajamu makichik wagak megkaetukam, noventa y nueve uwija nunak muja aidaunum batsaak, ¿megkaekauwa nuna egaak wemainchaukaih?   <span class="verse" id="V13">13&#160;</span>Nunik wainkag, dekaskenmag nuna imá shiig anenmainai, noventa y nueve megkaekachu aina nuna nagkaegas.   <span class="verse" id="V14">14&#160;</span>Nunisag atumi Apa nayaimpinum puja dushakam, jujú piipich aina juiya makichkish megkaekatnume tusag wakegatsui.   </div><div class='s'>Apajuí nemajin aidautish wajuk tsagkugdaimainaita </div> <div class='r'>(Lc. 17.3)  </div><div class='p'> <span class="verse" id="V15">15&#160;</span>“Amina yatsum tudaun takagtamkuig, imá nigki ausata, dutikakum ni dewakbaujish dekamtikata. Ame tama antugtamkuig, duka yatsum yaigkume.   <span class="verse" id="V16">16&#160;</span>Untsu antugtamchakuig, makichik aentskesh nuniachkumesh jimagkesh jukim wetá, jimag nuniachkush kampatumkesh antuinamunum ashí chichamua duka dekaamu atí.   <span class="verse" id="V17">17&#160;</span>Ditanash antugchakuig, iglesia ujaktá; iglesianash antugchakuig, aents Apajuí anentaimtuchu nuigtú apú kuichkiji atinun ijumin aidau aentsú tsanug yajutin aina nuninuk emá idaisatajum.   <span class="verse" id="V18">18&#160;</span>Dekas tajime, atum ju nugka jui aaja yayachmak nayaimpinmashkam tsagkugnagchatnai. Untsu atum ju nugka jui tsagkujamuk, nayaimpinmashkam aantsag tsagkugnagtinai.   <span class="verse" id="V19">19&#160;</span>Ataktushkam awentsanuk tajime, ju nugka jui jimagtigmekesh atuekajum, ashí wají pachisjum segamak mina Apag nayaimpinum puja nu amastatjume.   <span class="verse" id="V20">20&#160;</span>Wagki tuwí jimag nuniachkush kampatumkesh mina daajui ijunag pujuinawa, nuwi wika ditajai pujajai”.   </div><div class='p'> <span class="verse" id="V21">21&#160;</span>Nuna tutai Pedro Jesusan jegantun iniak:  </div><div class='p'>—Apuh, ¿wajupa imania tsagkugmainaitja mina yatsug tudaun takagtakuish? ¿Sieteya imania tsagkugmainkaitag?   </div><div class='p'> <span class="verse" id="V22">22&#160;</span>Tama Jesús ayaak:  </div><div class='p'>—Sieteya duke tsagkujata tatsujame, tuke tsagkugsamké ata tajai, tiuwai.   </div><div class='s'>Aents tsagkugkagtugchauwa nu pachisa augmattsamu </div> <div class='p'> <span class="verse" id="V23">23&#160;</span>“Nuadui Apajuí nayaimpinum inama duka, rey niina takajin diwibau asa, akikmakti tiuwa nujai betekmamtinai.   <span class="verse" id="V24">24&#160;</span>Dutika nagkamak, aents diez mil kuichkin diwimkagtaun juki ejetuawajui.   <span class="verse" id="V25">25&#160;</span>Tuja nunú akikmamainji atsuju asamtai, apu inamjauwai nuwesh, uchijí aidaush nuigtú ashí wajiiji aina dushakam sujunkati, dutika diwijig akikmakbau atí tusa.   <span class="verse" id="V26">26&#160;</span>Tutai apú takagnushkam tikishmag segak: Apuh, wait aneasam dakagsata, amina diwimjam nunak ashí akiktatjame, tau.   <span class="verse" id="V27">27&#160;</span>Tama apushkam niina inaken wait anenmain diisá, diwijinak tsagkujauwai dutika agkan idaisauwai.   <span class="verse" id="V28">28&#160;</span>Tujash nunú apú inake jiinki wekamá, niijai takataiji cien denario<a href="#FN1" class="notemark">*<span class="popup">“Denario”, romano aidau kuichkiji. Makichik tsawantai takasá jumaina nunin aajakui.</span></a> diwimun igkugku, nunik suwenum ininá awajus: ‘Diwimjam nunú yamaik akigkata’, tusa segau.   <span class="verse" id="V29">29&#160;</span>Imatikam niijai takauwa dushakam tikishmatug segak: ‘Wait aneasam dakagsata, amina diwimjam nunak ashí akiktatjame’, tau.   <span class="verse" id="V30">30&#160;</span>Tamash antugtsuk, achiká egkeauwai, nui pujus diwin akikmakti tusa.   <span class="verse" id="V31">31&#160;</span>Nunú dutikamun tikich ditajai takatai aina nu wainkag shiig wake besemag diisajui, nunikag apun jegajiag ashí dita wainkamunak imatiksag ujakajui.   <span class="verse" id="V32">32&#160;</span>Dutikam apushkam itatnume tusa inamjauwai, nunik: ‘¡Inak pegkegchauwah! ame segatu asamin ashí mina diwimjam nunak tsagkujamjame.   <span class="verse" id="V33">33&#160;</span>Dutikamu asam ameshkam, amijai takau diwimjama duka wait anenmain awajkaume, wi amina wait anenjamjam dutiksamek’.   <span class="verse" id="V34">34&#160;</span>Tusa apu senchi kajeká achijatin aidaun inajui suwimkan susatnume, dutikam ashí niina diwijinak akikmakti tusa”.   <span class="verse" id="V35">35&#160;</span>Dutiksag mina Apag nayaimpinum puja dushakam atumi yatsum dekas anentaiyai tsagkugchataik dutijamawagtinai, tiuwai.   </div><ul class='tnav'>
<li><a href='index.htm'>Mateo</a></li>
<li><a href='MAT17.htm'>&lt;</a></li>
<li><a href='MAT.htm'>18</a></li>
<li><a href='MAT19.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V28">18:28</a>
<span class="ft">“Denario”, romano aidau kuichkiji. Makichik tsawantai takasá jumaina nunin aajakui.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
