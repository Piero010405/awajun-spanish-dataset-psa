<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Rut 4</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/RUT04.htm" />
</head>
<body>
<ul class='tnav'>
<li><a href='index.htm'>Rut</a></li>
<li><a href='RUT03.htm'>&lt;</a></li>
<li><a href='RUT.htm'>4</a></li>
<li><a href='1SA01.htm'>&gt;</a></li>
</ul>
<div class="main">
 
<div class='chapterlabel' id="V0"> 4</div><div class='s'>Booz Rutjai nuwenamu </div> <div class='p'> <span class="verse" id="V1">1&#160;</span>Etsa agkuantai Booz yaakta waitijin aents aidau ijunajaku aina nuwi weuwai. Nunik nuwi jegan eketu. Nunik eketu Rutan aishi aajakua nuna shiig patayi nagkaemattaman wainak untsuka chichajak:  </div><div class='p'>“Juwi tanta ekemsata, chicham awa nunú chichasmi”, tiuwai. Tusa tima jegan ekemsauwai.   </div><div class='p'> <span class="verse" id="V2">2&#160;</span>Nunikmatai nunú yaaktanmaya apu eme anentsa diitai aidaun diez ipauwai. Dutikam ditashkam nuwi jegantag ekemsajui. Nunikagmatai,   <span class="verse" id="V3">3&#160;</span>dita antuinamunum Booz niina patayin chichajak:  </div><div class='p'>“Noemí Moab nugkanum pujau wakitki tae. Nunik iina patayi Elimélecka nugke aajakua nuna sujuktag tawai.   <span class="verse" id="V4">4&#160;</span>Nuniau asamtai, amina nii dekati, nunik sumaktag takug yamaikiuch juju apu aina dusha antuinai, sumaktajai tusa titi tajame. Ame Eliméleckan shiig patayi asam, niina nugkega duka dekas sumamainaitme. Untsu ame sumakchatnaitkumek ujatkata. Ame dakitakminig, wi sumaktajai”, tiuwai.  </div><div class='p'>Tusa tama nii ayaak:  </div><div class='p'>“Nugkanak wi sumaktajai”, tiuwai.   </div><div class='p'> <span class="verse" id="V5">5&#160;</span>Tusa tutai Booz niina chichajak:  </div><div class='p'>“Shiig anentaimsata nijah, ame nunú nugka sumakmek, waje Moabnumia nuwa puja nujai nuwenattame. Wagki, nunú nugka yanau aajakuita duka nunisag niina daaji megkaetsuk asati tusam”, tiuwai.   </div><div class='p'> <span class="verse" id="V6">6&#160;</span>Tusa tama nii chichaak:  </div><div class='p'>“Nuninaitkuig wika nunú nugkanak sumamaitsujai, wagki mina uchig aidau nugkenchau wainak juwamain asagmatai. Untsu ame sumaktag takumek dekas ame sumakta, wi sumamainun amina idaitajame”, tiuwai.   </div><div class='p'> <span class="verse" id="V7">7&#160;</span>Tuja nunú tsawantinig Israel aents aidauk makichik aentskesh niinu amainun tikichi suwakug, niina sapatjin<a href="#FN1" class="notemark">*<span class="popup">Sapat pachisa ausata Dt. 25.9-10.</span></a> juinia yantamen ukuimak nunú aents sumaun sujaku ainawai. Nuna betek umiak,   <span class="verse" id="V8">8&#160;</span>niina sapatjin ukuimak Boozan susauwai. Dutika chichaak: “Ame nugkak sumakta”, tiuwai.   </div><div class='p'> <span class="verse" id="V9">9&#160;</span>Tusa tima Booz apu aidau, nuigtu tikich Israel aents aidau aatus nuwi batsatun chichajak: “Wi Noemí aishi Elimélec tuja uchiji Quilión, Mahlón aatus aajaku aina nuna nugkenak yamai atum antagmin sumajai.   <span class="verse" id="V10">10&#160;</span>Tuja wi Rut Moabnumia nuwa wajea nuna nuwatkattag dushakam dekagme. Nunak dutikattajai, wagki niina aishi Mahlón aajakua nuna daaji megkaekai tau asan. Nuadui Mahlónka daajig, tuja nii wegantu aidaushkam juju yaaktanmak megkaekashtinai. Atum dekamunum junak tajai”, tiuwai.   </div><div class='p'> <span class="verse" id="V11">11&#160;</span>Tusa timatai apu múun aidau tikich aents aidaujai nuwi batsatu chichainak: “¡Ehe, duka dekas iishkam wakegaji! ¡Nunú nuwa amina jemin wayatta nunak Tuke Pujuu yaigti, dutikam Raquel Leajai iina dukuji aajaku aina nujai betek atin ati! ¡Untsu amek Efrata, tikich daaji Belén tuuta awagmatia nuanuig, eme anentsa ajantusa diitai atatme!   <span class="verse" id="V12">12&#160;</span>¡Tuke Pujuu yaimpasmatai, juju nuwa jujai kuashat uchijinatin ata! Tuja wakegaji Judá Tamarai akiamu Fares shiig kuashat uchigtin aajakua, iman ati tusa”, tiajui.   </div><div class='p'> <span class="verse" id="V13">13&#160;</span>Aatus Booz Rutjai nuwenauwai. Nunik pujaun Apajuí Rutan ejapjukti tima, ejapjuk uchi aishmagkun uchigmakui.   <span class="verse" id="V14">14&#160;</span>Nunik uchigmakmatai, nuwiya nuwa aidau Noemín chichajuinak:  </div><div class='p'>“¡Tuke Pujuu emematiagmi, wagki nii yamai amina kuitamjamkatnun tijajumin amasu asamtai! ¡Itusag amina tijajumek Israel wegantu aidaunmak eme anentsa diitai ah! taji.   <span class="verse" id="V15">15&#160;</span>Ame muumpakiaminish nii shiig anemtijamsatnai, wagki amina uchigmi nuwe amina senchi anempa nuna uchiji asa. Nuadui Rutak, amina uchijum siete amaina, nuna nagkaesau atinai”, tiajui.   </div><div class='p'> <span class="verse" id="V16">16&#160;</span>Tusa tiajam Noemí uchin juki tsakapajui.   <span class="verse" id="V17">17&#160;</span>Nunú uchin Noemí pagkus wajaun nuwa aidau wainkag chichainak: “¡Noemís uchigmakatai tumain anentaji!” tuidau. Nuna tuidau asag uchi daajin adaikajui Obed.<a href="#FN2" class="notemark">†<span class="popup">“Obed” tawa duka hebreo chichamnumak “kuitamkagtin” taku tawai.</span></a> Nunú aajakui Jesé apaji Davitan apachji aajakua nunú.   </div><div class='s'>David wegantu aidau </div> <div class='p'> <span class="verse" id="V18">18&#160;</span>Juju aajaku ainawai Fares wegantu aidau: Fares aajakui Hesrógka apaji.   <span class="verse" id="V19">19&#160;</span>Hesrón aajakui Ramá apaji. Ram aajakui Aminadapa apaji.   <span class="verse" id="V20">20&#160;</span>Aminadab aajakui Nahasógka apaji. Nahasón aajakui Salmónka apaji.   <span class="verse" id="V21">21&#160;</span>Salmón aajakui Booza apaji. Booz aajakui Obeta apaji.   <span class="verse" id="V22">22&#160;</span>Obed aajakui Jesé apaji. Tuja Jesé aajakui Davita apaji.  </div><ul class='tnav'>
<li><a href='index.htm'>Rut</a></li>
<li><a href='RUT03.htm'>&lt;</a></li>
<li><a href='RUT.htm'>4</a></li>
<li><a href='1SA01.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V7">4:7</a>
<span class="ft">Sapat pachisa ausata Dt. 25.9-10.</span></p>
<p class="f" id="FN2"><span class="notemark">†</span><a class="notebackref" href="#V17">4:17</a>
<span class="ft">“Obed” tawa duka hebreo chichamnumak “kuitamkagtin” taku tawai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
