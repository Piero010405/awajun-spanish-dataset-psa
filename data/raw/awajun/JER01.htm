<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Jeremías 1</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JER01.htm" />
</head>
<body>
<ul class='tnav'>
<li><a href='index.htm'>Jeremías</a></li>
<li><a href='ISA66.htm'>&lt;</a></li>
<li><a href='JER.htm'>1</a></li>
<li><a href='JER02.htm'>&gt;</a></li>
</ul>
<div class="main">
 <div class='mt'>Jeremías   
</div><div class='ms'>Jerusalén Judájai pachisa chicham etsegkamu  </div><div class='chapterlabel' id="V0"> 1</div><div class='mr'>(1—25)  </div><div class='s'>Yama nagkamchaku agagbau </div> <div class='p'> <span class="verse" id="V1">1&#160;</span>Profeta Jeremías Hilquíasa uchiji sacerdote wegantu, Benjamígka nugken yaakat Anatot pujujakua nuna, Tuke Pujuu chicham etsegtugkata tusa ausauwai.   <span class="verse" id="V2">2&#160;</span>Tuke Pujuu Jeremíasan ausauwa nunak, Amónka uchiji Josías Judá apuji wajas trece mijan inamai, chichaman ujakui.   <span class="verse" id="V3">3&#160;</span>Tuja nuigtushkam Josíasa uchiji Joaquim Judá wegantu aidaun apuji aajakua duishkam Apajuík Jeremíasnak ausauwai. Tuja Josíasa uchiji tikich Sedequías Judá apuji wajasa inabaujin nantu Julion achiak, once mijanan ejeyuwa nunak, Apajuík Jeremíasjaig kuashta chichasui. Nunú tsawantin Jerusalégkan jetekag depetuk, Israel aents aidaun achijag yajuakajui.   </div><div class='s'>Apajuí Jeremíasan mina takagtusta tusa inagbau </div> <div class='p'> <span class="verse" id="V4">4&#160;</span>Tuke Pujuu mina chichagtak:   </div><div class='b'> &#160; </div> <div class='q'> <span class="verse" id="V5">5&#160;</span>“Wi aminak eke akiintsuminig,  </div><div class='q'>mina chichamjun ashí nugkanum etsegtugkati tusan etegkauwaitjame”,  </div><div class='q'>tujutmayi.   </div><div class='q'> <span class="verse" id="V6">6&#160;</span>Tusa tujutkui wi ayaakun:  </div><div class='q'>“Chah, apu Tuke Pujuuwah, wika tsakataitag nuniau asan  </div><div class='q'>jintiaja chichatnak dekatsjai”, tibaijai.   </div><div class='b'> &#160; </div> <div class='q'> <span class="verse" id="V7">7&#160;</span>Tusa tai nii chichagtak:  </div><div class='q'>“Tsakataitjai tusamek tiipa.  </div><div class='q'>Wi amina tuwi awemattagme nuwi amek wetatme,  </div><div class='q'>nunikam wi titatjam nunú etsegkattame.   </div><div class='q'> <span class="verse" id="V8">8&#160;</span>Makichkish ishamkagtukaipa  </div><div class='q'>wi aminak kuitamkattagme,  </div><div class='q'>wi nunak dekas umiktinjun tajai”, tujutmayi.   </div><div class='b'> &#160; </div> <div class='p'> <span class="verse" id="V9">9&#160;</span>Nuna tusa Tuke Pujuu wenujun achigtuk chichagtak:   </div><div class='q'> <span class="verse" id="V10">10&#160;</span>“Antukta nijah, aminak yamai nagkamas  </div><div class='q'>aents nugka muunnumia aidaush,  </div><div class='q'>nuna apuji aidaush antugtamkagtinun, tuja tsaiktinun,  </div><div class='q'>ijinatnun, tsaikbau ataktu yaaktamkatnun  </div><div class='q'>ajakmatnum senchimtikajame”, tujutmayi.   </div><div class='b'> &#160; </div> <div class='p'> <span class="verse" id="V11">11&#160;</span>Nuna tusa chichagtak: “¿Jusha wajimpaya?” tujutmayi. Tujutkui wi ayaakun: “Anka almendro kanawegai”, tibaijai. Tusa tai Tuke Pujuu aijak:   <span class="verse" id="V12">12&#160;</span>“Dekas tame, wika mina chichameg uminkati tusan antaku pujuttajai”, tujutmayi.   </div><div class='p'> <span class="verse" id="V13">13&#160;</span>Nuna tujuti ataktu chichagtak: “¿Jusha wajimpaya?” tujutkui wi ayaakun: “Ichinak ekenkamu kuwaak nujinmanini yantak ukagattak eketui”, tibaijai.   </div><div class='p'> <span class="verse" id="V14">14&#160;</span>Tusa tai Tuke Pujuu chichagtak:  </div><div class='b'> &#160; </div> <div class='q'>“Nujinmaya juwaki tsumujiya aatus aents  </div><div class='q'>batsata nunak suwimkan susattajai.   </div><div class='q'> <span class="verse" id="V15">15&#160;</span>Dutikakun aents nugka muunnumia  </div><div class='q'>nujinum batsata nunak ashí untsuktatjai.  </div><div class='q'>Dutika ai nuna apuji aidau kaunawag  </div><div class='q'>Jerusalégnum waitaiya nuwi kaunawag,  </div><div class='q'>yaakat peejamua nuna tenteawag batsamtusag,  </div><div class='q'>Judá wegantu aidaun jeteka depetuk  </div><div class='q'>achija yajuakagtatui.   </div><div class='q'> <span class="verse" id="V16">16&#160;</span>Nuni suwimkan susattajai,  </div><div class='q'>aents aidau mina umigtutsuk wainka apajuímtain  </div><div class='q'>tikich aents aidau emematin aina  </div><div class='q'>nuna dakumak najanawag, nuna emematuinak  </div><div class='q'>kugkuin incienson apenau asagmatai.   </div><div class='q'> <span class="verse" id="V17">17&#160;</span>Untsu amek umintsata;  </div><div class='q'>nunika weme wi amina titatjam nunú ashí etsegkata.  </div><div class='q'>¡Wainka ishamkagtukaipa!  </div><div class='q'>Ishamkagtakminig shiwagjai igkuniak  </div><div class='q'>sapijin kujaiti titatjame.   </div><div class='q'> <span class="verse" id="V18">18&#160;</span>Wi aminak yaakat peejamu utumainchawa iman,  </div><div class='q'>jiju hierro ajiamu kupinchauwa iman,  </div><div class='q'>tuja yaakat broncejai peejamu tsaika  </div><div class='q'>utumainchawa iman awajsajame.  </div><div class='q'>Judá wegantu aina nuna nugkenig,  </div><div class='q'>tuja dita apuji aina nujaishkam,  </div><div class='q'>sacerdote aina nujai nagkamas  </div><div class='q'>ashí aents aina nuna chichagkati tusan  </div><div class='q'>senchimtikajame.   </div><div class='q'> <span class="verse" id="V19">19&#160;</span>Jetepakagtatui, tujash depetamkachagtinai,  </div><div class='q'>wagki wi amina kuitamkatasan,  </div><div class='q'>amejai pujau asamtai.  </div><div class='q'>Witjai Tuke Pujuu ashí senchigtinnuk,  </div><div class='q'>junak dekas uminkatnun tajai”, tiuwai.   </div><ul class='tnav'>
<li><a href='index.htm'>Jeremías</a></li>
<li><a href='ISA66.htm'>&lt;</a></li>
<li><a href='JER.htm'>1</a></li>
<li><a href='JER02.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
