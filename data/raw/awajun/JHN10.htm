<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Juan 10</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JHN10.htm" />
</head>
<body>
<ul class='tnav'>
<li><a href='index.htm'>Juan</a></li>
<li><a href='JHN09.htm'>&lt;</a></li>
<li><a href='JHN.htm'>10</a></li>
<li><a href='JHN11.htm'>&gt;</a></li>
</ul>
<div class="main">
 
<div class='chapterlabel' id="V0"> 10</div><div class='s'>Pastor uwigjijai pachisa augmatbau </div> <div class='p'> <span class="verse" id="V1">1&#160;</span>Nunik Jesús chichaak: “Dekas tajime, uwig pegmatjamu waitijiya nuwi waitsuk yajá waya duka, kasa nuniawai,   <span class="verse" id="V2">2&#160;</span>tujash waitinum wayá duka, pastor uwijá kuitamna nu nuniawai.   <span class="verse" id="V3">3&#160;</span>Nuna waiti kuitamnuk ujatui, nunikmatai uwig aidaushkam nuna chichamen antuinawai; nuniau asamtai makí makichik daajin adaitus untsuawai, dutika jiyawai.   <span class="verse" id="V4">4&#160;</span>Dutika ashí jiijá, ni eemtuk weawai, nunitai uwigshakam saetuinawai wagki niina chichamen antuju asa.   <span class="verse" id="V5">5&#160;</span>Uwijak ni wainchataijinak saetuchu ainawai, ayatak pisag shiminai, wagki chichamen takanchbau antuju asa”, tiuwai.   </div><div class='p'> <span class="verse" id="V6">6&#160;</span>Jesús ju augmatbaun apatuk tiuwa nunak, ditak dekachajui wajintu takua tawa nunak.   </div><div class='s'>Jesusai pastor pegkejak </div> <div class='p'> <span class="verse" id="V7">7&#160;</span>Jesús ataktú chichaak: “Dekas tajime: Witjai uwig aidau waitijinuk.   <span class="verse" id="V8">8&#160;</span>Ashí yaunchuk wi taatsaig kaunawaju aina duka kasa aidau, uwijá yajumin aajakajui; tujash uwig aidauk antugkachajui.   <span class="verse" id="V9">9&#160;</span>Witjai waitinuk, aents minai waidauk uwemjagtin ainawai; nunik uwig wenuken utsanawag jiinag pasto yuwama numamtuk wajagtatui.   </div><div class='p'> <span class="verse" id="V10">10&#160;</span>“Kasak, kasamak kajeg ijina emegkaktatus minawai, tujash wika pujutan jukiag shiig atsumkas batsamsatnume tusan tauwaitjai.   <span class="verse" id="V11">11&#160;</span>Witjai dekas pastor pegkegnuk; pastor pegkejak ni pujutinak uwigji aidaunum tsagkamanmainai;   <span class="verse" id="V12">12&#160;</span>untsu akitaiya duka, pastorchauwai, wagki uwig aina duka niinuchu asamtai, nunin asa ikamyawa minittai wainkug, uwignak ukuak tupikainai; nunikmatai ikamyawashkam uwig aidaunak uwakek ipisiawai.   <span class="verse" id="V13">13&#160;</span>Nunú aentsua duka tupikawai wagki akitai asa, nunin asa uwig aidaunak puyatjatsui.   </div><div class='p'> <span class="verse" id="V14">14&#160;</span>“Witjai pastor pegkegnuk; nunin asan uwig midau aidaunak wainjai, nunisag minash waituinawai.   <span class="verse" id="V15">15&#160;</span>Apag mina waita antsanuk, wishakam Apagnak wainjai, nuniau asan mina pujutjunak uwig aidaunum tsagkamankattajai   <span class="verse" id="V16">16&#160;</span>Nuigtush tikich uwig aidaush ajutuinawai ju pegjamua juiyachu; nunú aidaunashkam yajuakan ikaunmattajai, dutika ai makichkinmag ijunag batsamas mina chichamjun antugtiagtatui, nuigtú pastorchakam makichik atatui.   </div><div class='p'> <span class="verse" id="V17">17&#160;</span>“Nuadui Apajuk anentui, wagki mina uwigjun ayamjakun mantamnan ataktú nantaktin asamtai.   <span class="verse" id="V18">18&#160;</span>Makichkish minak mantumain ainatsui, wika wiki tsagkamankattajai; minak senchig ajutui jakanush ataktú nantamainaitag dushakam. Nunak mina Apag aatus tujutiuwai”.   </div><div class='p'> <span class="verse" id="V19">19&#160;</span>Jesús nu tabaun antukag, judío aidauk ditak tudaiyag, ataktú kanakajui.   <span class="verse" id="V20">20&#160;</span>Kuashat dita aina nuiya chichainak:  </div><div class='p'>—¿Wagka antugjume, Iwanch egkemtuamu asa imaanag tuu wekaga aniaush? tuidau.   </div><div class='p'> <span class="verse" id="V21">21&#160;</span>Tujash tikich chichaidau:  </div><div class='p'>—Makichkish Iwanch egkemtuamuk aajag chichamaitsujama, ¿iwanchish wainmachunash wainmitkamainkaih? tuidau.   </div><div class='s'>Judío aidau Jesusan dakitjagbau </div> <div class='p'> <span class="verse" id="V22">22&#160;</span>Tsetsek tepeau ai, Jerusalén fiestamaidau jega Apajuí ememattai jegamkamua nunú tsawan jegau asamtai.   <span class="verse" id="V23">23&#160;</span>Tuja Jesusak jega Apajuí ememattainum Salomón waiti aagjamunmanini wekagu.   <span class="verse" id="V24">24&#160;</span>Nuniaun judío aidau tenteawag, iniinak:  </div><div class='p'>—¿Wajutiya shiig dekamainush tukagtittame? Ame dekas Cristuitkumek shiig ujajatkakia, tuidau.   </div><div class='p'> <span class="verse" id="V25">25&#160;</span>Tiagtai Jesús ayaak:  </div><div class='p'>—Wika atumnak timajime, tujash dekaskeapi tujuttsugme. Mina Apag dutikata tibaun takaakun paan atumnash iwaintajim nuuwai mina etsegtuja duka;   <span class="verse" id="V26">26&#160;</span>tujash atumek dekaskeapi tujuttsugme, wagki mina uwigjuchu asajum.   <span class="verse" id="V27">27&#160;</span>Mina uwig aidauk mina chichamjun antugtuinawai, wishakam ditanak wainjai, nunú aidau minak saetujuinawai.   <span class="verse" id="V28">28&#160;</span>Wi ditanak pujut tuke atina nunak suwajai, dutikamu asag tuke waittsashtin ainawai. Mina uwejuiyanak makichkish atanjumainchau ainawai.   <span class="verse" id="V29">29&#160;</span>Mina Apag ashí nagkaekagtasua nu minak sujusui. Nunin asamtai Apajú uwejinianak makichkish atanmainchau ainawai.   <span class="verse" id="V30">30&#160;</span>Wika mina Apagjaig makichkitji, tiuwai.   </div><div class='p'> <span class="verse" id="V31">31&#160;</span>Tutai judío aidau ataktushkam kayá jukiag tukutá tuidau.   <span class="verse" id="V32">32&#160;</span>Dutikam Jesús chichaak:  </div><div class='p'>—Wi mina Apagdaun kuashat pegkejan takasan iwaintukmajim duish, ¿tu dutikamunma kayaish tukugta tajume? tau.   </div><div class='p'> <span class="verse" id="V33">33&#160;</span>Tama judío aidau aiinak:  </div><div class='p'>—Pegkeg takasbaunum tukumí tatsujame, amek aentsuitkum Apajuí pegkegchau chichagkum, Apajuiya iman anenmamam dui kayai tukumí taji.   </div><div class='p'> <span class="verse" id="V34">34&#160;</span>Tiagtai Jesús chichaak:  </div><div class='p'>—Atum chicham umiktina nuwi agagbaunum: ¿Wi, atumek Apajuí ainagme tijai tatsuak?   <span class="verse" id="V35">35&#160;</span>Agagbaunum tawa duka dekainaji, nuninchauwai tumaitsui; Apajuik ni chichamen aents aidaun awetiuwa nuig apajuí ainagme tiuwai.   <span class="verse" id="V36">36&#160;</span>Apajuí mina etegtua ju nugka jui awetimtai tau asan: —Wika Apajuí Uchijiyaitjai takuish, wajuk anentaimsagmea Apajuí pegkegchau chichajui tujutjume   <span class="verse" id="V37">37&#160;</span>Wi mina Apag wakega dutiksanuk takaachkuig, dekaskeapi tujutigpa.   <span class="verse" id="V38">38&#160;</span>Mina dekaskeapi tujutchakjumesh, wi takaag nu diisjum dekaskeapi titajum, nuniakjum minai Apag ai, wi Apajuí aja dushakam dekaatajum.   </div><div class='p'> <span class="verse" id="V39">39&#160;</span>Tutai ataktú achikag jukiagta tuidau, imatikainam Jesusak jiinki weuwai.   </div><div class='p'> <span class="verse" id="V40">40&#160;</span>Nunik Jesús wakitki Jordagka amain weuwai, yaunchuk Juan yamijatujakbauwa nui, jegaa pujusui.   <span class="verse" id="V41">41&#160;</span>Kuashat aents jegajuawag:  </div><div class='p'>—Juagkak dekaskenmag aents dutikmainchaunak iwainakag takaschauwai; tujash Juan ju aentsun pachis ashí tiuwa duka dekaske, tuidau.   </div><div class='p'> <span class="verse" id="V42">42&#160;</span>Nuninak kuashat aents nui batsatuk Jesusnak dekaskeapi tiaju.   </div><ul class='tnav'>
<li><a href='index.htm'>Juan</a></li>
<li><a href='JHN09.htm'>&lt;</a></li>
<li><a href='JHN.htm'>10</a></li>
<li><a href='JHN11.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
