<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 2 Reyes 5</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/2KI05.htm" />
</head>
<body>
<ul class='tnav'>
<li><a href='index.htm'>2 Reyes</a></li>
<li><a href='2KI04.htm'>&lt;</a></li>
<li><a href='2KI.htm'>5</a></li>
<li><a href='2KI06.htm'>&gt;</a></li>
</ul>
<div class="main">
 
<div class='chapterlabel' id="V0"> 5</div><div class='s'>Naamán lepran achiimak jaun Eliseo etsagagbau </div> <div class='p'> <span class="verse" id="V1">1&#160;</span>Siria nugkan apuji aajakua nuna suntaji aidaun apuji makichik aents Naamán daagtin aajakui. Niina Tuke Pujuu yayau asamtai, sirianmaya aidau maaninak depetmakaju asag, niinak apu shiig anentujakui. Tujash nunú aents lepra achiimak jak tepau.   </div><div class='p'> <span class="verse" id="V2">2&#160;</span>Nunik tepai makichik tsawantai, sirianmaya aidau Israel aents aidaujai maaninak, makichik nuwa tsakatan achikag jukiag Siria nugkanum ejegawajui. Dutikawagmatai Naamán niina nuwen inake ati tusa juki apusauwai.   <span class="verse" id="V3">3&#160;</span>Dutikam pujus nunú nuwauch niina inaun chichajak:  </div><div class='p'>“Mina apug amina aishjum ja duka profeta Samaria nugkanum puja nuna weji diyakug tsagaumainai”, tiuwai.   <span class="verse" id="V4">4&#160;</span>Tusa timatai Naamán nuna pachis apun weji ujakui.   <span class="verse" id="V5">5&#160;</span>Tusa ujaam apu chichaak:  </div><div class='p'>“Dekas tame, wetá, ame wegakmin papii agajan, Israel aents aidaun apujin akuptuktajai yaimpakti tusan”, tiuwai. Tusa tima Naamán kuichik plata najanamun treinta mil juki, nuigtu kuichik oro najanamun juki, nuigtushkam diez jáanch nugkutai aidaun profeta akiktinun aatus yajuak niina inake aidaujai weuwai.   <span class="verse" id="V6">6&#160;</span>Nunik wegak nuigtushkam papii agagbaun jujukiuwai. Nunú papiinmak:  </div><div class='p'>“Wi mina aentsug Naamán suntaja apujiya nuna awemajai, lepra achimak ja nuna etsagagti tusan”, tuu agagbau aajakui.   </div><div class='p'> <span class="verse" id="V7">7&#160;</span>Nuna Israel aents aidaun apuji aujus diisa, shiig anentaimainchau waugkamin dekapeak, niina jáanchjin japiki ichigka chichaak:  </div><div class='p'>“¿Wi Apajuí pujuta sukagtin, nuigtush jakati tusash tukagtina dukaitag, aents lepra achimak ja nuna etsagagti tusa awetam atinun? ¡Atumesh shiig anentaimsa diistajum, wika junak maaniami tusa segapak jutijamui tajai!” tiuwai.   </div><div class='p'> <span class="verse" id="V8">8&#160;</span>Tuja papii agaja akupkamun apu diisa, jáanchjin japiki ichigke tabaun profeta Eliseo antukui, nunik niina chichaman akuptak:  </div><div class='p'>“¿Wagka jáanchjumesh japikmesh ichigkume? aaní wekaetsuk anú aents awemata juwi tati. Nunik juwi taa dekaattawai, Israel aents aidaunum makichik profeta Apajuí etegkamu puja nuna”, tiuwai.   </div><div class='p'> <span class="verse" id="V9">9&#160;</span>Tusa timatai Naamán niina carrojin caballo aidaujai yajuak weuwai. Nunik Eliseo jeen jeganta waitinum wajasui.   <span class="verse" id="V10">10&#160;</span>Tujash Eliseok jiintukig kumpamachui, ayatak chichama etsegnun akateg awemak:  </div><div class='p'>“Namak Jordágnum jegá sieteya imania nijamagti, nunik duwi tsagagtatui, tujamui tita”, tusa akateg awemauwai.   </div><div class='p'> <span class="verse" id="V11">11&#160;</span>Nuna antuk Naamán shiig senchi kajekui, nunik wegak chichaak:  </div><div class='p'>“Wika niina jenis awaintua, nuwi wajasa Tuke Pujuu niina Apajuíjin segaa, nuadui mina iyashjui lepra ayá nuna achikmatai tsagajainja timajai.   <span class="verse" id="V12">12&#160;</span>Israel aents aidau nugken namak aina nuna nagkaesau Damasconmaya namak pegkeg dekas múun aidau Abaná Farfarjai awa ¿duchaukait? Nuwi wika wenu nijamaja tsagaumain wajakchaja”, tau.  </div><div class='p'>Tusa senchi kajeka weuwai.   <span class="verse" id="V13">13&#160;</span>Nunik wetai niina inake aidau jegantag chichajuinak:  </div><div class='p'>“¿Profeta amina aan nagkaemas utugchatan tujamkuig duka umikchatnukum? Iik umimainapi taji, nuadui dekas ayatak nijamajam tsagagta tujama duka, dutiksamek nijamajam tsagaumainaitme”, tiajui.   </div><div class='p'> <span class="verse" id="V14">14&#160;</span>Tusa tima Naamán namaka wee, Eliseo tibaunak imatiksag sieteya imania iyagka nijamajui. Nunik tsagag niina iyashinig uchi tsakatchin iyashijai betek pegkeg wajasui.   <span class="verse" id="V15">15&#160;</span>Nunik tsagag niina uyunaidau aidaujai ijunag Eliseojai chichastatus weuwai. Nunik jegá Naamán Eliseon chichajak:  </div><div class='p'>“¡Dekas yamaik shiig dekaajai, tikich nugkanmak Apajuík atsawai, ima Israel aents aidaunmak pujawai! Nuniau asamtai, wait aneasam ame mina etsaentuju asamin, wi amina inakem asan, waji aidaun amastatag nunú jukita”, tiuwai.   </div><div class='p'> <span class="verse" id="V16">16&#160;</span>Tusa tama Eliseo niina ayaak:  </div><div class='p'>“Tuke Pujuu wi takamun deka nuna daajin tajame. Ame tujutam nunak ayu tichattajame”, tiuwai. Nuadui Eliseok Naamán, waji susatag tamash dakitjauwai.   <span class="verse" id="V17">17&#160;</span>Dutika dakitjamtai Naamán Eliseon chichajak:  </div><div class='p'>“Wi amina amastag taig ame dakitau asamin, untsu wi amina segajame. Juju Israel aents aidaun nugkega juna tai aimkan, jimag burro entsamainun nugkan jukitjai. Dutikan mina nugkajui ejegan Apajuí emematku kuntin maa patasa apetain najanatjai. Wagki wika yamai nagkamsanuk tikich apajuímtai aina nunak kuntinu maan nuna nejen ashí apeaknuk emematchattajai, ima Tuke Pujuu ame emematam nunak ememattatjai.   <span class="verse" id="V18">18&#160;</span>Untsu wi mina nugkajui jeganuk mina apug niina apajuímtaiji Rimón ememattatus weakui uyuntsattajai, wagki nunú ememattainum waya nuna emematak mina kuntujui achimak tikishmag pujakui, wishakam tikishmajan pujustatjai. Nuna wi nunitaish, minash Tuke Pujuu tsagkugtugti tajai”, tiuwai.   </div><div class='p'> <span class="verse" id="V19">19&#160;</span>Tusa tutai Eliseo niina chichajak:  </div><div class='p'>“Ayu, puyattsuk nugka jukim wetá”, tusa tima Naamán nuwi pujau jiinki weuwai.  </div><div class='p'>Nunik ujumak kuwagai,   <span class="verse" id="V20">20&#160;</span>Eliseo inake Guehazí anentaimas: “Naamán sirianmaya aentsua nunú susatag tama mina apug Eliseo dakitug awagki nunak dekas wi wamak pataetukan amaigkan wajinak segainja nuna segatjai. Tuja nunak Tuke Pujuush waitai umiktajai”, tiuwai.   </div><div class='p'> <span class="verse" id="V21">21&#160;</span>Aatus anentaimas Naamágkan pataetukui. Nunik pataetuk wegaun Naamán wainkauwai, nunik niina carrojin aepes akaikiuwai kumpamatatus, nunik kumpamak:  </div><div class='p'>“¿Utugchat atsuak?” tau.   <span class="verse" id="V22">22&#160;</span>Tama nii ayaak:  </div><div class='p'>“Atsa, utugchatak atsawai. Untsu mina apug Eliseo profeta datsa aidau Efraígka nugkenia kaunawaju asamtai, nunú susatin ame weme tres mil kuichik plata najanamu, nuigtu jimag jáanch nugkutaijai sega utita tusa tujutmatai minajai”, tiuwai.   <span class="verse" id="V23">23&#160;</span>Tutai Naamán niina ayaak:  </div><div class='p'>“Dekas wait aneasam seis mil kuichik jukita”, tusa imatjau. Nuna tusa jimag sacon juki kuichkin chimpia jáanchnashkam jimajan egkeauwai. Dutika niina inake aidaun susauwai atum jukijum ejetuatajum, tusa.   <span class="verse" id="V24">24&#160;</span>Dutikam jukiag mujanum Eliseo Guehazíjai pujujakua nuwi ejegawajui. Dutikawagmatai Guehazí nuna juki ditan kumpama ishiakui. Nunik shiyakmatai nunú kuichkin jáanchjai juki jegá uukui.   </div><div class='p'> <span class="verse" id="V25">25&#160;</span>Dutika uuka ukuak niina apuji Eliseo pujamunum jegauwai, nunikmatai Eliseo niina iniak:  </div><div class='p'>“¿Amesh tuwiyamea miname?” tau. Tama nii ayaak:  </div><div class='p'>“Wika yajak wegatsjai, juwig pujajai”, tau.   <span class="verse" id="V26">26&#160;</span>Tutai Eliseo niina ataktu chichajak:  </div><div class='p'>“Naamán amina kumpamjamatatus niina carrojinia akaikima nunak, nuwi amejai mina wakanjuk pujume. Yamaik kuichkikesh, jáanchkesh, olivo ajakbaukesh, uva ajakbaukesh, uwig aidaukesh, buey aidaukesh, inak aishmagkesh, nuwa aidaukesh makichkish jumaitsuji.   <span class="verse" id="V27">27&#160;</span>Nuniaig ame jukiu asamin Naamágka lepraji amina, ame wegantu aidaujai achigmaktatui. Dutijamamtai tuke leprayai jau atatjume”, tiuwai.  </div><div class='p'>Tusa tima Guehazí Eliseojai pujamun kanaabuik lepran achiimak niina iyashinig ishamain puju wajasui.   </div><ul class='tnav'>
<li><a href='index.htm'>2 Reyes</a></li>
<li><a href='2KI04.htm'>&lt;</a></li>
<li><a href='2KI.htm'>5</a></li>
<li><a href='2KI06.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
