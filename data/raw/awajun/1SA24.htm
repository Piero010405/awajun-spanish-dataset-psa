<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 1 Samuel 24</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/1SA24.htm" />
</head>
<body>
<ul class='tnav'>
<li><a href='index.htm'>1 Samuel</a></li>
<li><a href='1SA21.htm'>&lt;</a></li>
<li><a href='1SA.htm'>24</a></li>
<li><a href='1SA25.htm'>&gt;</a></li>
</ul>
<div class="main">
 
<div class='chapterlabel' id="V0"> 24</div><div class='s'>David Saúlan wait anentak maachbau </div> <div class='p'> <span class="verse" id="V1">1&#160;</span>Makichik tsawantin Saúl filisteo aidaun pataetuk wejiuwai. Nunik wejiu waketkama Davitak En-gadi nugkanum uwejush pujawai tabaun dekauwai.   <span class="verse" id="V2">2&#160;</span>Nunik dekaa ashí Israel aents aidaunmayan etegkeg tres mil suntaja yajuak, David niina aentsji aidaujai chivo batsamtaiji kaya múun pagkaju weajunum pujau asamtai wejiuwai.   </div><div class='p'> <span class="verse" id="V3">3&#160;</span>Nunik wea weakua uwija wenuken ijus waa aunum David niina aentsji aidaujai uumak pujamunum jegantui. Nunik juwimpap uumak pujawa tachau asa, wakenum wetatus nunú waanum waigkui,   <span class="verse" id="V4">4&#160;</span>nunik waittaman Davita aentsji aidau wainkag Davitan ashishmas chichajuinak:  </div><div class='p'>“Tuke Pujuu amina chichagtamak: ‘Shiwajumnak amina idaitustatjame’, tujabauwa nunú betek uminui. Nuadui ame itugkatagtame dutikata”, tuidau.  </div><div class='p'>Tusa tama David wajaki diipas jegantun Saúla jáanchji jawajin tsupijuk jujukiuwai.   <span class="verse" id="V5">5&#160;</span>Nuna dutikashkam dekas aikmainchaunap aikaja tusa awake anentaimjauwai.   <span class="verse" id="V6">6&#160;</span>Nuniak niina aentsji aidaun ashishmas chichajak:  </div><div class='p'>“Wika apunak maumaitsujai, wagki niinak Tuke Pujuu apu ati tusa etegkamu asamtai”, tiuwai.   </div><div class='p'> <span class="verse" id="V7">7&#160;</span>Tau asa niina aentsji aidaun, Saúl maawaigpa, tusa tiuwai. Tusa mautsuk idaisam nunú waanmaya jiinki weuwai.   </div><div class='p'> <span class="verse" id="V8">8&#160;</span>Nunik jiinki wegaig, David nunú waanmaya jiinki untsumak:  </div><div class='p'>“¡Apuh, mina apujuh!” tau.  </div><div class='p'>Tutai Saúl ayampa diyau, dutikam David niina eme anentus tikishmag nijayin nugka antig pujusui.   <span class="verse" id="V9">9&#160;</span>Nunik pujus chichajak:  </div><div class='p'>“¿Wagka apuju tikich aents ujapainak, David pegkegchau awajtamkatag tawai tusa ujapainakuish dusha antugme?   <span class="verse" id="V10">10&#160;</span>Amesh yamai dekaume Tuke Pujuu aminak wi pujamunum awetabiu aig, amina mautan dakitau asan tsagkujamjame. Wi anentaimsan Tuke Pujuuwap apu ati tusa etegkauwaita tau asan idaisajame.   </div><div class='p'> <span class="verse" id="V11">11&#160;</span>“Juju wi takakag juju diista. Juka ame jáanchjum nugkuajam nuna jawajin tsupika jukimjai. Nuna tsupikmag nuaduik aminak maumain awajkamjame, tujash dutikashmajame. Nuadui dekamainaitme, wi amina pegkegchau awagmatan dakitag nunú. Tuja nuigtush pegkegchaunak takagchauwaitjame, dutikamaitkum mantuatasam aintame.   <span class="verse" id="V12">12&#160;</span>Dekas Tuke Pujuu diigmas, yakita pegkegchaush nuna tujamti. Untsu wika aminak makichkish maashtatjame.   <span class="verse" id="V13">13&#160;</span>Yaunchuk tibau awai: ‘Aents pegkegchauk pegkegchaunak takawai’, nuadui wika aminak tuke maumaitsugme.   <span class="verse" id="V14">14&#160;</span>Nuigtushkam wika eme anentsa diitaigkesh atsujai. Nuninaitag nunin aish, amesh ya pataetukmea ibau apumesh pujusa inamtaijum ukuakmesh, imajui uwegshunmash taume. ¡Amek auk yawá nujantai jau, nuniachkush sugku maatasa ainmaina numamtin pataetugkum tsawan megkaeme! Makichkish aan wekaemainchau aniame.   <span class="verse" id="V15">15&#160;</span>Nuadui wika: ‘Yakita pegkegchaush nuna diis Tuke Pujuu tujamti’, tajai. Tuja nii mina takatjun diigtus duwi ame mantuatag tame nunashkam ayamjutkati”, tiuwai.   </div><div class='p'> <span class="verse" id="V16">16&#160;</span>Tusa inagnakmatai Saúl untsumak:  </div><div class='p'>“¡Amekaitam Davitah, mina uchijuh, ya minash tujutua!” tusa Saúl buutu.   </div><div class='p'> <span class="verse" id="V17">17&#160;</span>Nunik buutki chichajak:  </div><div class='p'>“Ame tame duka dekaske, wi amina maatasa ainmaitkum, ame mina pegkegnum iiktukume.   <span class="verse" id="V18">18&#160;</span>Yamai dekamtijuaume ame mina pegkegnum yaintam nunú. Wagki Tuke Pujuu maati tujabiu aig, ame mina mantuachume.   <span class="verse" id="V19">19&#160;</span>Makichik aents niina shiwaajin igkuakug, tuke pegkegchau awajkatatus wakenai. Tuja amek nuninchau asam mina mantumain ayatkum, wait anenjuju asamin, ¡Tuke Pujuu aminash yaimpakti tajame!   <span class="verse" id="V20">20&#160;</span>Yamaik shiig dekajai ame dekas apu atatam nuna. Ame apu wajasamin, Israel aents aidauk amejai nuni nagkaemas emkagtatui.   <span class="verse" id="V21">21&#160;</span>¡Nuadui mina uchig aidau tuja nuna uchiji aidaushkam ijina emegkagchatnaitkumek, yamai Tuke Pujuu daajin dutikashtatjai tusam tujutta!” tiuwai.   </div><div class='p'> <span class="verse" id="V22">22&#160;</span>Tusa segam nii ayaak: “¡Ame segatam nunak dekas Apajuí daajin umiktatjai!” tiuwai. Tusa timatai Saúlak niina pujusa inamtaijin wakitkiuwai. Nunikmatai Davidchakam niina aentsji aidaujai dita yaunchuk uumak pujusbaunum shiyakajui.   </div><ul class='tnav'>
<li><a href='index.htm'>1 Samuel</a></li>
<li><a href='1SA21.htm'>&lt;</a></li>
<li><a href='1SA.htm'>24</a></li>
<li><a href='1SA25.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
