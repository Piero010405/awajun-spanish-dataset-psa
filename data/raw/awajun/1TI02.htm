<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 1 Timoteo 2</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/1TI02.htm" />
</head>
<body>
<ul class='tnav'>
<li><a href='index.htm'>1 Timoteo</a></li>
<li><a href='1TI01.htm'>&lt;</a></li>
<li><a href='1TI.htm'>2</a></li>
<li><a href='1TI03.htm'>&gt;</a></li>
</ul>
<div class="main">
 
<div class='chapterlabel' id="V0"> 2</div><div class='s'>Apajuí aujut pachisa tibau </div> <div class='p'> <span class="verse" id="V1">1&#160;</span>Dekatkauk ju aidau dutikatajum tajime, segatajum, Apajuishkam ausatajum, mijattsuk segakjum, ashí aents aina nu pachisjum Apajuí see titajum,   <span class="verse" id="V2">2&#160;</span>nuniakjum rey aidau nuigtú ashí apu aidau pachisjumesh Apajuí aujtustajum, shiig agkan, tutitag atsamunum ashí Apajuí puyatjusa umijuinaku imagnisa batsamsagmi tusajum.   <span class="verse" id="V3">3&#160;</span>Wagki juuwai pegkeja duka, nuigtú iina Apajuiji Uwemtikagtina nunash shiig awagma duka,   <span class="verse" id="V4">4&#160;</span>nunin asa nigka ashí aents uwemjatnume, nunikag dekaatnume dekaskea nuna tusa wakegawai.   <span class="verse" id="V5">5&#160;</span>Wagki makichik Apajuik awai, nunisag Apajuijai chichaman epegtugbaush makichki, duka Cristo Jesusai aentsmagauwa nunú,   <span class="verse" id="V6">6&#160;</span>nunin asa nigki tsagkamankauwai ashí aentsun agkanmitkata tau asa; nunak, nuniktinji tsawan jegamtai Apajuí iwaintugmakui.   <span class="verse" id="V7">7&#160;</span>Nuadui chichagkagtin nuigtú apóstol emamuitjai, (nunak Cristo daajin waitjutsuk tajai) Apajuí minak judiochu aina nuna maestroji etiuwai dekaskenum dekaskeapi tuta nuna jintintuati tusa.   </div><div class='s'>Aishmag aidau nuwa aidau pujutji </div> <div class='p'> <span class="verse" id="V8">8&#160;</span>Nuadui, ashí yantamnum aishmag aidauk pegkejam anentaiyai, kajegdaitsuk nuigtush jiyanitsuk, uwejin nayaimpinum takuidiag Apajuí aujsatnume tusan wakegajai.   <span class="verse" id="V9">9&#160;</span>Nunisag nuwa aidaushkam, jaanchjish ajantsá diyam amainun nugkugtinme, datsan amainchaun nuigtú pegkeg iwagmamja iwainmamkata tachamui, wakejumainun temashmatsuk, oro, kaya perla nuigtú jaanch akik aina ibaujai iwagmamtsuk,   <span class="verse" id="V10">10&#160;</span>ayatak pegkeg aina nunak takainak, iwainmamkatnume nuwa Apajuí puyatjus umignush wajukuita nuna.   <span class="verse" id="V11">11&#160;</span>Nuwak takamtak unuimagti, ashí nu aina nuig sumimak,   <span class="verse" id="V12">12&#160;</span>nuwanak jintinkagtuati tatsujai, aishmagku wagagkig nunikta tumaitsui, takamtak atinme.   <span class="verse" id="V13">13&#160;</span>Apajuik dekatkauk Adagkan najana dui Evan najanauwai;   <span class="verse" id="V14">14&#160;</span>nuigtush Adagkak tsanuamak asachui, nuwa tsanuam asauwai, dutika tsanujam tudaun takasui.   <span class="verse" id="V15">15&#160;</span>Tujash nuwak uchí uchigmau asa, ebetmamag dekaskeapi tusa, anenka takaak, pegké pujak uwemjattawai.   </div><ul class='tnav'>
<li><a href='index.htm'>1 Timoteo</a></li>
<li><a href='1TI01.htm'>&lt;</a></li>
<li><a href='1TI.htm'>2</a></li>
<li><a href='1TI03.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
