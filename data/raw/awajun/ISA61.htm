<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Isaías 61</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ISA61.htm" />
</head>
<body>
<ul class='tnav'>
<li><a href='index.htm'>Isaías</a></li>
<li><a href='ISA60.htm'>&lt;</a></li>
<li><a href='ISA.htm'>61</a></li>
<li><a href='ISA63.htm'>&gt;</a></li>
</ul>
<div class="main">
 
<div class='chapterlabel' id="V0"> 61</div><div class='s'>Israel aents aidaunum uwemat taatin pachisa etsegkamu </div> <div class='p'> <span class="verse" id="V1">1&#160;</span>Tuke Pujuu inake chichaak:  </div><div class='q'>“Apajuí minak ujudauch aidaun yamajam chichaman ujakti,  </div><div class='q'>dutikak waitkam batsata nuna anentain ichichtugti,  </div><div class='q'>tuja achikbau aidaunash agkanmitkati,  </div><div class='q'>dutikak achikam chimpija nunashkam  </div><div class='q'>agkanmitkati tusa awetine.  </div><div class='q'>Nuadui niina Wakani minai awai.   </div><div class='q'> <span class="verse" id="V2">2&#160;</span>Nuigtushkam Tuke Pujuu  </div><div class='q'>iina wait anenjamjatnuk tsawan jegattawai,  </div><div class='q'>tuja nunú tsawantin Apajuí iina shiwaaji  </div><div class='q'>waitkagmaina nuna depetuk, uwemtijamjatnuk  </div><div class='q'>tsawantak jegattawai tusam etsegkata tusa awetine.  </div><div class='b'> &#160; </div> <div class='q'>“Tuja aents wake besemag batsatunashkam  </div><div class='q'>anentain ichichtugti tusa awetine.   </div><div class='q'> <span class="verse" id="V3">3&#160;</span>Israel aents aidau dita shiwaaji depeteam  </div><div class='q'>buutu batsata nuna shiig aneastinme,  </div><div class='q'>tuja yukuun ukatmama batsata nuna  </div><div class='q'>dakunkut anentain susati tusa awetine.  </div><div class='q'>Tuja wi agkanmitkamu asag, numi roble  </div><div class='q'>Apajuí ajakbau pejkejush amain aina iman asagmatai, tikich aidau chichajuinak:  </div><div class='q'>‘Roble katsujam tegamainchau’ tiagtinai.   </div><div class='b'> &#160; </div> <div class='q'> <span class="verse" id="V4">4&#160;</span>“Tuja yaunchuk yaakat tsaikbau aidau  </div><div class='q'>tuwasua wegaka nunú Jerusalégnumia aidautijum  </div><div class='q'>ataktu jegamjajum yaaktamkatnaitjume.   </div><div class='q'> <span class="verse" id="V5">5&#160;</span>Dutikawagmin aents tikich nugkanmaya aidau  </div><div class='q'>kaunawag tagkuji aidaun, ajajum uva ajakbau aidaujai  </div><div class='q'>kuitamjutpakagtinai.   </div><div class='b'> &#160; </div> <div class='q'> <span class="verse" id="V6">6&#160;</span>“Tuja atumnak ‘Sacerdote aidau,  </div><div class='q'>Tuke Pujuun takajin’ tujamiagtinai.  </div><div class='q'>Atumek yutai tikich nugkanmaya aidau  </div><div class='q'>shiig pegkeg yutinaitjume.  </div><div class='q'>Tuja nugkutai aidaushkam pegkeg iwajamu aidau  </div><div class='q'>tikich nugkanmaya iwagmamtinaitjume.   </div><div class='q'> <span class="verse" id="V7">7&#160;</span>Atumek mina aentsug ainayatkujum  </div><div class='q'>shiig kuashat datsan chichajam,  </div><div class='q'>busainaku dushikiam kuashat waittsau ainagme.  </div><div class='q'>Nuadui nuna nagkaesau atumi nugkem  </div><div class='q'>waji aidaujai shiig kuashat jukitnaitjume.  </div><div class='q'>Dutikajum ajumaish tuké shiig aneasjum pujustinaitjume.   </div><div class='q'> <span class="verse" id="V8">8&#160;</span>Apajuík waitjutsuk shiig takamua nuna aneawai,  </div><div class='q'>nuniak kajegdayat, magkagtut aina nunak kajejawai.  </div><div class='q'>Nuadui niina aentsji anagkuamunak  </div><div class='q'>makichkish ewaetsuk umiktinai.  </div><div class='q'>Dutikak chicham tuke atinun ditajai umiktinai.   </div><div class='q'> <span class="verse" id="V9">9&#160;</span>Dutikau asamtai, dita wegantu aidauk  </div><div class='q'>tikich aents aidaun nagkaesau shiig kuashat agtinai.  </div><div class='q'>Ashí aents aidauk nuna diisag:  </div><div class='q'>‘¡Tuke Pujuuwap ditanak pegkegnum yumigjauwaita!’ tiagtinai.   </div><div class='b'> &#160; </div> <div class='q'> <span class="verse" id="V10">10&#160;</span>“Tuke Pujuu minak shiig anemtijawai.  </div><div class='q'>Apajuí minak dakunkut pujutan sujawai.  </div><div class='q'>Apajuí minak uwemtijuje.  </div><div class='q'>Apajuí minak shiig pegkegnum kuitamjuke.   </div><div class='q'> <span class="verse" id="V11">11&#160;</span>Nuadui jigkai ajaamu tsapaama numamtuk,  </div><div class='q'>tuja ajak ayaunmaya tikich ajak tsapaama numamtuk,  </div><div class='q'>tsanumtsuk shiig takatan  </div><div class='q'>shiig aneasa pujutjai ashí aents aidaunum  </div><div class='q'>waji ajakaitkuish, Tuke Pujuu tsapapitnai.  </div><div class='q'>Nuadui shiig aneenak kantamiagtinai.”   </div><ul class='tnav'>
<li><a href='index.htm'>Isaías</a></li>
<li><a href='ISA60.htm'>&lt;</a></li>
<li><a href='ISA.htm'>61</a></li>
<li><a href='ISA63.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
