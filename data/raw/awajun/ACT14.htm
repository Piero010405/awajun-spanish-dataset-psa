<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Takasbau 14</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ACT14.htm" />
</head>
<body>
<ul class='tnav'>
<li><a href='index.htm'>Takasbau</a></li>
<li><a href='ACT13.htm'>&lt;</a></li>
<li><a href='ACT.htm'>14</a></li>
<li><a href='ACT15.htm'>&gt;</a></li>
</ul>
<div class="main">
 
<div class='chapterlabel' id="V0"> 14</div><div class='s'>Pablo Bernabejai Iconio yamajam chicham etsegkamu </div> <div class='p'> <span class="verse" id="V1">1&#160;</span>Pablo Bernabejai Iconio jegawaju, nunikag tuke nunin asag, jega judío aidau ijuntaijin mai wayawaju, nunikag Jesusan pachisag etsejiagtai antukag kuashat judío aidau, judiochu aidaushkam dekaskeapi tusag Jesusan nemagkajui.   <span class="verse" id="V2">2&#160;</span>Tujash judío aidau dekaskeapi tuinatsu nu, judiochu aina nuna pegkegchau anentaiyai akatedau, Jesusa nemajuidaun kajegkatnume tusag.   <span class="verse" id="V3">3&#160;</span>Nuninaig Pablo Bernabejai dukap tsawan nui pujusajui, nunikag ajankas Apu Jesusai kajinas, Apajuí wait anenkagtamun pachis etsejuidau, nuniagtai senchijin suwidau dutikam aents dutikmainchaun iwainagtai chicham etsegbaunash dekaskeapi tuidau.   <span class="verse" id="V4">4&#160;</span>Tujash aents yaaktanmayag kanakajui; ujumak judío aidaujai ijunainai, tikich ujumak apóstol aidaujai ijunaidau.   <span class="verse" id="V5">5&#160;</span>Nunidau asag judío aidau, judiochu aidaujai nuigtú apu aidaujai chichaman umigkaju, waitkasa kayai tukui tukuinakua maami tusag.   <span class="verse" id="V6">6&#160;</span>Nunú tuinamun Pablo Bernabejai dekaawaju, nunikag Licaonia nugkanum yaakat tikijumamtin aidaunum, Listra nuigtú Derbe aina nui jegawaju,   <span class="verse" id="V7">7&#160;</span>nunikag nuwishkam yamajam chichama nuna pachis etsejuidau.   </div><div class='s'>Pablo Listranum kayai tukuagbau </div> <div class='p'> <span class="verse" id="V8">8&#160;</span>Listranum makichik aents tuke wekaechau shutú akiinauwa nunú eketu;   <span class="verse" id="V9">9&#160;</span>Pablo chichagkagtutai antak, nunittaman Pablo esetug diikmá, dekas tsagaumainapitja tabaujin waitkau;   <span class="verse" id="V10">10&#160;</span>dutika senchi jiiká chichajak:  </div><div class='p'>—¡Wajaita, nunikam tutupit wajastá! tau.  </div><div class='p'>Tamawaik tseke wajakí wekaetan nagkabau.   <span class="verse" id="V11">11&#160;</span>Pablo dutikamun wainkag aents aidauk, Licaonia chichamai senchi untsumkag:  </div><div class='p'>—¡Apajuí aidau aentsmaga jutiiní taawaje!   </div><div class='p'> <span class="verse" id="V12">12&#160;</span>Tusag Bernaben chichajuinak:  </div><div class='p'>—Juka Apajuí Jupiterai<a href="#FN1" class="notemark">*<span class="popup">Jupiterai, Mercurio tawa nunak versión Reina-Valera (RV) tawai. Tikich versión Dios Habla Hoy (DHH) takug: Zeus, Hermes tawai. Zeus, Hermes aina juka griego aidau apajimtaiji aajakajui. Nuna romanmaya aidau tuinakug Júpiter, Mercurio tujakajui nunak tuinayatak.</span></a> tuidau.  </div><div class='p'>Tuja Pablon ni chichagkagtau asamtai:  </div><div class='p'>—Juka Apajuí Mercuriowai tuidau.   </div><div class='p'> <span class="verse" id="V13">13&#160;</span>Nunú yaaktanum niniasuk Apajuí Júpiter tutai ememattai jega au, nuna sacerdoteji toro aidaun jukiag nuigtushkam iwagmamak yagkug aidaujai yajuak, kuashat aents aidaujai kaunawaju. Nunikag toron maa apeenak, ememattag tuidau.   </div><div class='p'> <span class="verse" id="V14">14&#160;</span>Nu nuniamun apóstol Pablo, Bernabejai wainkag, jaanchjin tujit ichigkag aents tuwaká ijunbaunmag ditashkam eteena wajan senchi untsumkag:   </div><div class='p'> <span class="verse" id="V15">15&#160;</span>—Muun aidauh, ¿wagka aancha aikagme? Jutiishkam aents atum ainajum annuketji; nunin asaja atum wainkajum aikajum aanú idaikujum, dekas Apajuí iwaku pujuwa nu nayaimpin, nugkan, nayantsan, nuigtú ashí nui ayá nunash najankauwa nu nemagkatajum tusa yamajam chicham etsejuinaji.   <span class="verse" id="V16">16&#160;</span>Yaunchuk tsawan aajakua duik, Apajuik ashí aentsnak dita wakejuinamunak takastinme tusa idaisauwai;   <span class="verse" id="V17">17&#160;</span>dutikauwaitak ni pegkeg takaamujiya nui niish yaita nunak tuké iwainmamkauwai; nigki atumin nayaimpinmayan yumin awetugma dushakam ajakash shiig nejektí tusa, nunikmatai shiig yuawag ditá anentainish shiig aneastinme tusa.   </div><div class='p'> <span class="verse" id="V18">18&#160;</span>Tusá ujainamash, aents aidauk nunú toro maa apeaku dita ememattanak kakajus idaimainchau dekapedau.   </div><div class='p'> <span class="verse" id="V19">19&#160;</span>Nuninai ujumak judío aidau, antioquianmaya nuigtú iconionmaya aidaujai kaunawag, aents aidaunak anentain yapagtuawaju, dutikawajam Pablonak kayai tukui tukuinakua, maajistai tusag japikí jukiag yaaktanum jiikiag aipkiajui.   <span class="verse" id="V20">20&#160;</span>Tujash Jesusa nemajin aidau ijunag Pablo tentea batsamtai niishkam nantakiu, nunik ataktú yaakat wayau; nunik kashinia dui Bernabejai jiinkiag Derbe weajui.   </div><div class='p'> <span class="verse" id="V21">21&#160;</span>Nunik nunú yaaktanum yamajam chichama nuna etsejiagtai, kuashat aents Jesusan nemagkagmatai ukuinak, Listra, Iconio, Antioquía aina nuní waketjajui.   <span class="verse" id="V22">22&#160;</span>Nui jegawag Jesusa nemajuidaun chichajuinak:  </div><div class='p'>—Atumek dekaskeapi tiuwaitjum nuig emetmamatajum, Apajuí inamtaijin wayata takuik, kuashat waitiamuk inagkemainai, tiaju.   <span class="verse" id="V23">23&#160;</span>Nunikag makí makichik yaakat aidaunum iglesia aidau batsatun anciano aidaun adaitujag, ayunawag Apu Apajuin aujtusag niiní dekaskeapita tiu aidaunak niina idaitusajui.   </div><div class='s'>Pablo Bernabejai Antioquía Siria awa nui wakitkimu </div> <div class='p'> <span class="verse" id="V24">24&#160;</span>Nuna dutikawag ukuinak Pisidia nugkan nagkaikiag Panfilia jegawajui.   <span class="verse" id="V25">25&#160;</span>Nunikag Perge chichaman etsegkag ukuinak, Atalía akaikiajui.   <span class="verse" id="V26">26&#160;</span>Nui egkemjag Antioquía weajui, nunú yaakta nui Apajuí anenkajin kuitamsam takastinme tusa idaisam, takasaju asag.   <span class="verse" id="V27">27&#160;</span>Nunik Antioquía jegawag, ashí iglesia aidaun ijumag, Apajuí dita takainamunum shiig kuashat yaigkagbaun pachis ujakaju, judiochu aidaush wajuk Apajuin dekaskeapi tiaje nunashkam.   <span class="verse" id="V28">28&#160;</span>Nunikag Pablo Bernabejai kuashat tsawantai nuig Jesusa nemajin aidaujai ijunag batsamsajui.   </div><ul class='tnav'>
<li><a href='index.htm'>Takasbau</a></li>
<li><a href='ACT13.htm'>&lt;</a></li>
<li><a href='ACT.htm'>14</a></li>
<li><a href='ACT15.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V12">14:12</a>
<span class="ft">Jupiterai, Mercurio tawa nunak versión Reina-Valera (RV) tawai. Tikich versión Dios Habla Hoy (DHH) takug: Zeus, Hermes tawai. Zeus, Hermes aina juka griego aidau apajimtaiji aajakajui. Nuna romanmaya aidau tuinakug Júpiter, Mercurio tujakajui nunak tuinayatak.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
