<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Éxodo 16</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/EXO16.htm" />
</head>
<body>
<ul class='tnav'>
<li><a href='index.htm'>Éxodo</a></li>
<li><a href='EXO15.htm'>&lt;</a></li>
<li><a href='EXO.htm'>16</a></li>
<li><a href='EXO17.htm'>&gt;</a></li>
</ul>
<div class="main">
 
<div class='chapterlabel' id="V0"> 16</div><div class='s'>Apajuí Israel aents aidaun maná susamu </div> <div class='p'> <span class="verse" id="V1">1&#160;</span>Israel aents aidau Elimnum batsatu ashí jiinag juwakiag shima shimakua Elim muja Sinaíjai niniaku awa nuwi uwejush Sin tutainum jegawajui. Nunak egiptunmaya jiinjauwa duwi nagkamas makichik nantu asa jegawajui.   <span class="verse" id="V2">2&#160;</span>Nunú uwegshunum Israel aents aidau Moisésan Aarógjai chichaman patatuidau.   <span class="verse" id="V3">3&#160;</span>Tusa chichainak: “¡Atumek nujantai jinatnume tusajum juju muja juwi itajatuaugme! ¡Awi batsamsaik waitiakuish, neje ollanum bete painka inagkamu shiig yuwa ejemaja pujuyaji, dekas Egipto nugkanum pujajinig Tuke Pujuu ijipati tumainus tichayagtai!” wajaidau.   </div><div class='p'> <span class="verse" id="V4">4&#160;</span>Imatiagtai Tuke Pujuu Moisésan chichajak:  </div><div class='p'>“¡Dita yuwatnunak nayaimpinmayan yumijai betek wi yutumtijattajai! Dutika ai makichik tsawantai yuwatnujin juuktinme. Nuadui dekattajai yaki dekas wi dutikatajum taja nunash betekash umikat, tuja yaki umikchat nunashkam.   <span class="verse" id="V5">5&#160;</span>Untsu tsawan seisa duwi yuwatin juwakjumek, jimag tsawantai yuwatin asamtai, makichik tsawantai yuwatin juuttajum aan kuashat juuktatjume”, tiuwai.   </div><div class='p'> <span class="verse" id="V6">6&#160;</span>Tusa tima Moisés Aarógjai Israel aents aidaun ujainak:  </div><div class='p'>“Yamai agkuantai dekattagme, atum Egipto nugkanum batsatutigmin Tuke Pujuu jiipagmaya nunú.   <span class="verse" id="V7">7&#160;</span>Atum chicham patatjum nuna antugtamkaje. Nuadui kashin kashikmas niina imanjin iwaintugmaktata nunú wainkattagme. ¿Wagka atumesh jutiish augmatkagtagme? ¿Iikaitag atum atsumamu sumainti?”   </div><div class='p'> <span class="verse" id="V8">8&#160;</span>Tusa ataktu Moisés chichaak:  </div><div class='p'>“Atum yuwatnun Tuke Pujuu nejen ajum aagkú amastatui, untsu kashikmas pagkan shiig kuashat amastatui. Nunak dutikattawai atum chicham patatbaun antugtamkau asa. ¿Iish ya ainaji? Atum chicham patatkagtajum duka jutiik tukagtatsjume, Tuke Pujuu patatku tajume”, tiuwai.   </div><div class='p'> <span class="verse" id="V9">9&#160;</span>Nuna tusa Moisés Aarógkan chichajak:  </div><div class='p'>“¡Israel aents aidau ashí ujakta Tuke Pujuu emtin ijunjatnume! Nunikag antuktinme dita chichaman pataina duwish, Tuke Pujuush wajintig”, tiuwai.   </div><div class='p'> <span class="verse" id="V10">10&#160;</span>Tusa tima Aarón Israel aents aidaun ijumag chichaak wajai, uwegshunmanini niimsatakama, yujagkim winchamtinnum Tuke Pujuu wantintatman wainkajui.   <span class="verse" id="V11">11&#160;</span>Nunú yujagminmaya Tuke Pujuu Moisésan chichajak:   </div><div class='p'> <span class="verse" id="V12">12&#160;</span>“Israel aents aidau chichaman pataina nuna antukjai. Nuadui juju aajam dita aidau ujakta: ‘Ajum agkuantai neje yuwattagme. Untsu kashikmasjum pag shiig kuashat yuwattagme tujamui. Aatus dekawagtatui wi Apajuí Tuke Pujuu tutayaitag nuna’ tawai”, tiuwai.   </div><div class='p'> <span class="verse" id="V13">13&#160;</span>Tusa timatai nunú tsawantin agkuantai aakmaja batsatbaunum codorniz<a href="#FN1" class="notemark">*<span class="popup">“Codorniz” tawa duka yampitsa numamtinai.</span></a> shiig kuashat kaunauwai. Nuniku ai kashikmas yumi sajatuk nugkan uchupkauwai.   <span class="verse" id="V14">14&#160;</span>Nunú yumi sajatuk nagkaemakmatai jiinkiag diikma jegashik dukanum ekemag aama numamtin tujash katsujam, uwegshunum nenentu yaijuch aidau eketag weajun wainkajui.   <span class="verse" id="V15">15&#160;</span>Nunikag nuna dekainachu asag tudayinak: “¿Jusha wajimpaya?” Tiagtai Moisés ditan ayaak:  </div><div class='p'>“Junak Tuke Pujuu pagkan yuwatnume tusa amasa nunuwai.   <span class="verse" id="V16">16&#160;</span>Juna amaak aatus tujamjume: Maki makichikitijum wajupa yumainaitjume nunú betek jukitajum, tuja wajupa aents jeminish pujuinawa nunú dekaapajum maki makichik aentsdau ichinak jimag litro yajatainum aimkajum jukittagme tujamjume”, tiuwai.   </div><div class='p'> <span class="verse" id="V17">17&#160;</span>Tusa tima Israel aents aidauk dutiksag juukajui; tuja nii ima dukap juwai tikich ujumak juwaushkam asajui.   <span class="verse" id="V18">18&#160;</span>Dutik jukitajum tibaunak betek jukiaju asagmatai kuashat jukiuwa nudaush ampinjachui, tuja ujumchik jukiushkam etagagchajui. Maki makichik dita wajupa yuwawagtatua nuna betek dekapa jukiajui.   </div><div class='p'> <span class="verse" id="V19">19&#160;</span>Dutikawagmatai Moisés ditan chichajak:  </div><div class='p'>“¡Makichkitigmekesh kashin yuwatnuk ampigjumek ukukigpajum!” tiuwai.   </div><div class='p'> <span class="verse" id="V20">20&#160;</span>Tusa tibau aig Moisésnak antugtsuk, kashin yuwami tusa ampijag ukuidaushkam asajui, tujash duka aka pimutkam kauja mejedau. Nuna dutikawagmatai Moisés ditan kajegkauwai.   </div><div class='p'> <span class="verse" id="V21">21&#160;</span>Duwi nagkamas maki makichik dita yuwatnujin kashi kashinig yajumainau. Tuja etsa etsantak sukuam yumimea megkagu asamtai, kashikmas jiintujag yajumajaku ainawai.   </div><div class='p'> <span class="verse" id="V22">22&#160;</span>Untsu tsawan seistinig jimag ichinkanum aimak yajumainau. Dutikiagtai Israel aents aidaun apuji aidau Moisésan jegajuawag ujaidau.   <span class="verse" id="V23">23&#160;</span>Tama Moisés ditan chichajak:  </div><div class='p'>“Aunak Tuke Pujuu dutikatnume tusa timae”, tiuwai. Nuna tusa: “Kashin tsawan ayamtai atinun, Tuke Pujuu etegkamu tsawagtin asamtai, inagmain akuig yamaik inagkatajum, tuja ukuumain akuishkam yamaik ukuukatajum. Untsu yumain ampinjatta duka kashin yuwatin ukuktajum”, tiuwai.   </div><div class='p'> <span class="verse" id="V24">24&#160;</span>Aatus Moisés tibaunak imatiksag yutai ampinjaunak kashin yuwatnujin ukukiajui. Tujash nunak akakesh ikiachui, tuja mejetnakesh mejeachu.   <span class="verse" id="V25">25&#160;</span>Nuadui Moisés ditan chichajak:  </div><div class='p'>“Atum yau ukukbaujum nunú yamai yuwatajum. Juju tsawanta juka Tuke Pujuu etegkamu ayamtai tsawaje. Nunin asamtai, ¡juju tsawanta juwi yutai agá ayauk wainkashtatjume!   <span class="verse" id="V26">26&#160;</span>Nuadui ayatak seis tsawanta duwi atum yuwatnuk juuktatjume. Untsu tsawan ayamtai Tuke Pujuu etegkamua nunú tsawantinig yutai juwamuk atsuttawai”, tiuwai.   </div><div class='p'> <span class="verse" id="V27">27&#160;</span>Tusa tiu aig, tsawan ayamtai tsawagmataish jiinki egaidaush asajui, tujash makichkish wainkachajui.   <span class="verse" id="V28">28&#160;</span>Nuniagtai Tuke Pujuu Moisésan chichajak:  </div><div class='p'>“Wi atumi jintinkun, juju umiktajum timajim dusha ¿wajupa chichagkama atumesh umiktatjume?   <span class="verse" id="V29">29&#160;</span>Tsawan seistin yuwatnun kuashat amaajim nunak, tsawan sieteya duwi ayamsatin asagmin dutikajai. ¡Nunú tsawantinig makichkish jiintsuk ditá jenig batsamsagtatui!” tiuwai.   </div><div class='p'> <span class="verse" id="V30">30&#160;</span>Tibau asa Israel aents aidauk nunú tsawan jegatai ayamaidau.   </div><div class='p'> <span class="verse" id="V31">31&#160;</span>Israel aents aidau yutai kakekaun juujaku aina duka shawi jigkayiya numamtin, niime puju; dapa yumiji pagjai pachimjamu yumimitu pegkejan kugkuwama iman aajakui. Nuna Israel aents aidau adaikau ainawai “maná”.   </div><div class='p'> <span class="verse" id="V32">32&#160;</span>Tuja duwi pujus Moisés tiuwai:  </div><div class='p'>“Tuke Pujuu juna aatus chichaak: ‘Atum Egipto nugkanum batsatutigmin wi jiija yajuakan uwegshunum yutain amasuitag nuna atak atumi uchijum akiinak wedaush wainkagtina nunú maná makichik ichinkanum aimkajum ukustajum’, tujamjume”, tiuwai.   </div><div class='p'> <span class="verse" id="V33">33&#160;</span>Nuna tusa Moisés Aarógkan chichajak:  </div><div class='p'>“Makichik ichinkanum maná aimkata, dutikam jega pegkegma nuwi awayam Tuke Pujuu emtin apusata, atak atumi uchijum wegantu agtina dusha wainkagtin atinme”, tiuwai.   </div><div class='p'> <span class="verse" id="V34">34&#160;</span>Tuke Pujuu Moisésan tibaunak imatiksag Aarón maná ichinkanum chimpiamun juki, chicham umiktin agagbau arcanum<a href="#FN2" class="notemark">†<span class="popup">“Arca”: Juka numi kajunjai betek najanamu aajakui. Nuwi chicham umiktinun Apajuí agag Moisésan susauwa nunú egkemajakui.</span></a> egkeam aunum ejegan nujai niimtikas apusauwai.   </div><div class='p'> <span class="verse" id="V35">35&#160;</span>Israel aents aidauk ima manának yusag cuarenta mijan yujasui, ima nunak yusa yujasag jegawajui Canaán nugka nagkatkamunum.   </div><div class='p'> <span class="verse" id="V36">36&#160;</span>Israel aents aidau manán dekapainakug jimag litro dekapatai “gomer” tawa nujai dekapajaku ainawai. Tuja “efa” tawa nunú aajakui veinte litro dekapatai.   </div><ul class='tnav'>
<li><a href='index.htm'>Éxodo</a></li>
<li><a href='EXO15.htm'>&lt;</a></li>
<li><a href='EXO.htm'>16</a></li>
<li><a href='EXO17.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V13">16:13</a>
<span class="ft">“Codorniz” tawa duka yampitsa numamtinai.</span></p>
<p class="f" id="FN2"><span class="notemark">†</span><a class="notebackref" href="#V34">16:34</a>
<span class="ft">“Arca”: Juka numi kajunjai betek najanamu aajakui. Nuwi chicham umiktinun Apajuí agag Moisésan susauwa nunú egkemajakui.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
