<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 2 Samuel 5</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/2SA05.htm" />
</head>
<body>
<ul class='tnav'>
<li><a href='index.htm'>2 Samuel</a></li>
<li><a href='2SA02.htm'>&lt;</a></li>
<li><a href='2SA.htm'>5</a></li>
<li><a href='2SA06.htm'>&gt;</a></li>
</ul>
<div class="main">
 
<div class='chapterlabel' id="V0"> 5</div><div class='s'>David ashí Israel aents aidaun apuji adaikamu </div> <div class='r'>(1 Cr. 11.1-3)  </div><div class='p'> <span class="verse" id="V1">1&#160;</span>Davitak apu adaikam yaakat Hebrón pujai, makichik tsawantai Israel wegantu aidaun apuji aidau niijai chichasagtatus shimutkajui. Nunik jegajuawag chichajuinak:  </div><div class='p'>“Jutii aidautik ametam nunú wegantu ainaji,   <span class="verse" id="V2">2&#160;</span>Israel aents aidauk Saúl apu pujaig amina chichamjumin antugtamas maaniawag waketug kaunianme. Tuja Tuke Pujuushkam aminak Israel aents aidaun apuji wajasa ditan kuitamkati tusa tujabiuwai”, tiajui.   </div><div class='p'> <span class="verse" id="V3">3&#160;</span>Nuna tusag Hebrógnum ashí Israel wegantu apuji múun aidau Davidjai chichasajui. Nunikagmatai David ditajai Tuke Pujuu daajin chichaman umikui. Dutikamtai dita Davitan aceiteyai buuknum nijakag Israel aents aidaun apuji emajui.   </div><div class='p'> <span class="verse" id="V4">4&#160;</span>Davitak apu wajas inamtanak treinta mijanji ajamu asa nagkamauwai. Tuja ashí ijumjamak cuarenta mijan inamjauwai.   <span class="verse" id="V5">5&#160;</span>Judá wegantu aidaun apuji wajasag yaakat Hebrógnum pujus siete mijan nuigtu jimaituk inamjauwai. Untsu ashí Israel aents aidaun apuji wajas yaakat Jerusalén pujus treinta y tres mijan inamjauwai.   </div><div class='s'>David maania depetmak yaakat Jerusalégkan jukimu </div> <div class='r'>(1 Cr. 11.4-9)  </div><div class='p'> <span class="verse" id="V6">6&#160;</span>Apu adaikam pujus David niina aentsji aidaun yajuak, nunú nugkanum Jebús aents aidau yaakat Jerusalén batsatu asamtai, maaniatatus shiyakajui. Jebús aents aidauk Davitak niina aentsji aidaujaig yaaktanak utuachagtatui tusa chichajuinak: “Atumek makichkish juwig wayashtatjume, atumnak aents wainmachu aidau, shutuu aidaujai depetamak awaktamjagtatui”, tuidau.   <span class="verse" id="V7">7&#160;</span>Tujash Davitak niina suntaji aidaujai depetmakag apu pujusa inamtai kakajus utumainchau Sión tutai aajakua nuna utuawajui. Dutikawag, duwi pujus nunú yaaktanak, “Davita yaaktaji” tuu adaikau ainawai.   <span class="verse" id="V8">8&#160;</span>Jebús aents aidaujai maania depetuk Jerusalégka jukittak pujusa David chichaak: “Aents wainmachu aina duke, shutuu aidaujai uwakattawai tujamainawai. Nuniakuig ima nunin aidaush itugkatjiki, yumi saetai taimua nuni utuajum kajegtajum, ditanak shiig senchi kajejajai”, tiuwai. Nuadui makichik tibau awai: “Wainmachu aidaukesh, tuja shutuu aidaukesh Tuke Pujuu jee pegkegma nuwig wayashtin ainawai”, tibau.   <span class="verse" id="V9">9&#160;</span>Duwi pujus David, niina nuwe aidau, uchiji aidau, suntaja apuji aidau aatus nuwi wayawag batsamsajui. Nuwi pujus nuna yaakta daajin “Davita yaaktaji” adaikauwai. Dutika duwi pujus niina aentsji aidaun yaakat peejatajum tusa inajui. Tusa timatai nain wajajunum nagkama peegkeg jukiag apu David pujusa inamtaijin inagnakajui.   </div><div class='s'>Apu Hiram niina aentsji aidaun Davitan ishitkamu </div> <div class='p'> <span class="verse" id="V10">10&#160;</span>Davidnak Tuke Pujuu ashí senchigtina nunú yaijakui. Dutikamu asa Davitak kashi kashinig nuni nagkaemas tikich aidaun nagkaesau wajas wegau.   <span class="verse" id="V11">11&#160;</span>Nuadui yaakat Tironmaya apu, nigki wee chichamainun, dekas niina aentsji tikich nugkanum apu chichamen etsegkatin adaikamu aidaun Davitan ishitkauwai. Dutikak nuigtushkam aents numi dakaja jegamin aidaun, kaya pakama jegamin aidaujai ishitkauwai. Dutikak setug dakagbau aidaunashkam ishitkauwai. Nujai David pujusa inamjatnun jegamjukajui.   <span class="verse" id="V12">12&#160;</span>Dutikawagmatai David anentaimas: “Dekas Tuke Pujuuwap Israel aents aidaun apuji ati tujutne. Nii Israel aents aidaun aneau asampap mina yainkui tikich aidaun nagkaesau wajasja”, tiuwai.   </div><div class='s'>Davitan tikich uchiji aidau </div> <div class='p'> <span class="verse" id="V13">13&#160;</span>David Hebrón pujau Jerusalén jegá pujus, nuwiya nuwa aidaun nuwatjauwai. Nuigtushkam ikaa nuwe aidaun nuwatjauwai. Nunú nuwa aidaunum uchijin, nawanjin aatus kuashat akigkui.   <span class="verse" id="V14">14&#160;</span>Tuja niina uchiji aishmag Jerusalégnum akiinkau aidauk: Shamúa, Shobab, Natán, Salomón,   <span class="verse" id="V15">15&#160;</span>Ibhar, Elishúa, Nefeg, Jafía,   <span class="verse" id="V16">16&#160;</span>Elishama, Eliada, Elifelet aatus aajakui.   </div><div class='s'>David filisteo aents aidaun depetuk ijinamu </div> <div class='p'> <span class="verse" id="V17">17&#160;</span>Davitan Israel aents aidau apuji adaikaje tabaun filisteo aidau antukajui. Nunikag suntag aidau niina egainak shimutkajui. Nuna David dekaa niina suntaji aidaujai kaya múun waa aidaunum nii uumka uwemtaijin weuwai.   <span class="verse" id="V18">18&#160;</span>Nunik weu ai, filisteo aidauk muja nagkatkamu paka wegaju Refaim tutainum kautuawajui.   <span class="verse" id="V19">19&#160;</span>Nunikagmatai nuna pachis David Tuke Pujuun iniak:  </div><div class='p'>“¿Filisteo aidau kauna nunash jetemainkaitag? tuja wi jeteakuish ¿yainkattamek?” tiuwai.  </div><div class='p'>Tusa iniam Tuke Pujuu ayaak:  </div><div class='p'>“Ehe, amina suntajum aidaujai jetekta, wi atumnak yaigtatjime depetmaktinme tusan”, tiuwai.   </div><div class='p'> <span class="verse" id="V20">20&#160;</span>Tusa tima David niina suntaji aidaujai shimutuk Baal-perazim<a href="#FN1" class="notemark">*<span class="popup">“Baal-perazim” tawa nunak, “Apajuí tajaka ajapae” taku tawai.</span></a> jegawajui. Nunik nuwi filisteo aidaujai maaniawag depetkajui. Dutika chichaak: “Shiwag minidaun Tuke Pujuu namak chichigmajai betek tajaka utsagke”, tiuwai. Nuna tusa nunú nugka daajin Baal-perazim adaikauwai.   <span class="verse" id="V21">21&#160;</span>Tuja filisteo aidauk pisainak dita apajuímtaiji aidaun utsag ukukiajui. Dutikamun David niina suntaji aidaujai yajuakajui.   </div><div class='p'> <span class="verse" id="V22">22&#160;</span>Nunik pisaju ataktu waketug Refaimnum kaunak batsamsajui.   <span class="verse" id="V23">23&#160;</span>Nuninai David ataktu awagki Apajuín iniasui. Tusa iniam Apajuí ayaak:  </div><div class='p'>“Igku jetetsuk tenteajum ukunum jetektajum. Tuja numi bálsamo ijuna nuwi jegakjum,   <span class="verse" id="V24">24&#160;</span>nuna titiji aidaunum aents waka wekaebau wajukama imatu antuktatjume. Nuniakjum pisajajum jetektajum, wagki nunak wi emkan filisteo aidaun ijinatasan wetatjai”, tiuwai.   </div><div class='p'> <span class="verse" id="V25">25&#160;</span>Tusa tima David Tuke Pujuu tibaunak imatiksag umikui. Aatus David filisteo aidaun depetuk yaakat Gabaón nagkama iji ijinkawa yaakat Guézer jegauwai.   </div><ul class='tnav'>
<li><a href='index.htm'>2 Samuel</a></li>
<li><a href='2SA02.htm'>&lt;</a></li>
<li><a href='2SA.htm'>5</a></li>
<li><a href='2SA06.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V20">5:20</a>
<span class="ft">“Baal-perazim” tawa nunak, “Apajuí tajaka ajapae” taku tawai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
