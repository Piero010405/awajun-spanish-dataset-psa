<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Mateo 17</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/MAT17.htm" />
</head>
<body>
<ul class='tnav'>
<li><a href='index.htm'>Mateo</a></li>
<li><a href='MAT16.htm'>&lt;</a></li>
<li><a href='MAT.htm'>17</a></li>
<li><a href='MAT18.htm'>&gt;</a></li>
</ul>
<div class="main">
 
<div class='chapterlabel' id="V0"> 17</div><div class='s'>Jesús yapajinamu </div> <div class='r'>(Mr. 9.1-13; Lc. 9.28-36)  </div><div class='p'> <span class="verse" id="V1">1&#160;</span>Seis tsawan asa Jesús, Pedron, Jacobo niina yachi Juagkan aatus juki muja yakí tsakajunum weajui.   <span class="verse" id="V2">2&#160;</span>Nuwi ditash wainainaig Jesusa niimé yapajinauwai; nunik yapig etsajai betek etsantu, niina jaanchjishkam shiig puju tsaaptin wajasui.   <span class="verse" id="V3">3&#160;</span>Nuniai Moisés Eliasjai Jesusan aujuinak ijuntatman wainkajui.   <span class="verse" id="V4">4&#160;</span>Nunik Pedro Jesusan chichajak:  </div><div class='p'>—Apuh, ¡jutiish maigkis jui batsatagtai!, amesh wakegakminig kampatum aak umikagmi, makichik aminu, tikich Moisesdau, nuigtú Eliasdau, tau.   </div><div class='p'> <span class="verse" id="V5">5&#160;</span>Nuna aatus Pedro chichai, yujagkim winchamtin ashí ditajai ijumag ijikui; nuniai yujagminmaya chichaak: “Juuwai mina uchig anetaijuk, wi etegkamu. Nigki antugkatajum”, tiuwai.   </div><div class='p'> <span class="verse" id="V6">6&#160;</span>Nu tabaun antukag, niina jintintaiji aidau senchi ishamkag tikishmajag tsuntsumawaju.   <span class="verse" id="V7">7&#160;</span>Nunikagmatai Jesús ditan tajuntun antiak:  </div><div class='p'>—Nantaktajum; ishamkaigpajum, tau.   </div><div class='p'> <span class="verse" id="V8">8&#160;</span>Tama diistakamá imá Jesusak wajattaman wainkajui.   </div><div class='p'> <span class="verse" id="V9">9&#160;</span>Nunik Jesús mujanmaya minisá:  </div><div class='p'>—Atum wainkaujum nu pachisjumek makichik aentskesh ujakaigpajum, Aentsmaga akiinauwa nu jakau aina nuiya nantatsaigkik, tiu.   </div><div class='p'> <span class="verse" id="V10">10&#160;</span>Nuna timatai, ni jintintaiji aidau inidau:  </div><div class='p'>—¿Wagka maestro chicham umiktinun jintinkagtin aidaush, dekatkauk Eliasá taatnai tuinawa?   </div><div class='p'> <span class="verse" id="V11">11&#160;</span>Tusa iniam Jesús ayaak:  </div><div class='p'>—Duka dekaske, Elías niiyá eemak taa tikich takastinun umiktinai tibauwa duka.   <span class="verse" id="V12">12&#160;</span>Tujash wi tajime, Eliasak taabi, nunikunak ditak dekachaju ainawai, nuninak ashí dita wakegaina dutiksag niinak inagkeatkiagmayi. Nunisag Aentsmaga akiinauwa dushakam dita waitkam atatui, tiuwai.   </div><div class='p'> <span class="verse" id="V13">13&#160;</span>Nuna tutai ni jintintaiji aidaushkam dekaawajui, Jesusak Juan Yamijatnunap pachis tawa tusag.   </div><div class='s'>Wakan pegkegchau uchin egkemtuamun Jesús etsagagbau </div> <div class='r'>(Mr. 9.14-29; Lc. 9.37-43)  </div><div class='p'> <span class="verse" id="V14">14&#160;</span>Aents tuwakbaunum jegamtai, makichik aents Jesusa tajuntun tikishmatug chichajak:   </div><div class='p'> <span class="verse" id="V15">15&#160;</span>—Apuh, mina uchijush wait anenjutjata, nantu nantutin jauwe nuniak senchi waitnuwe, imaaniak kuashtá jiinum patamnuwe nuniak namakash iyainuwe;   <span class="verse" id="V16">16&#160;</span>imaniakui jintintaijum aidaun itaantamjai; tujash etsagagchagmae, tau.   </div><div class='p'> <span class="verse" id="V17">17&#160;</span>Tutai Jesús ayaak:  </div><div class='p'>—¡Aents dekaskeapi tuchau pegkegchau aidauwah! ¿Wajupá dukapea atumjaish pujumainaitja? ¿Wajupak katsunjatjime?  </div><div class='p'>Jui uchi itantá, tiuwai.   </div><div class='p'> <span class="verse" id="V18">18&#160;</span>Tusa Jesús iwanchin jiyaká uchinmayan jiikiuwai, dutikamuik uchishkam pegkeg wajasui.   <span class="verse" id="V19">19&#160;</span>Nuna dutikamtai ajuma dui jintintaiji aidau Jesusan niinak akanki iniinak:  </div><div class='p'>—¿Wagka jutiish wakan pegkegchau jiiktakamaish tujinkamji?, tuidau.   </div><div class='p'> <span class="verse" id="V20">20&#160;</span>Tiagtai Jesús chichaak:  </div><div class='p'>—Atumnak dekaskeapi tabauk imaanis atsugtamainawai. Dekas tajime, dekaskeapi tabaujum mostaza jigkayiya nuninkesh ajutjamainakuig, ju muja jujú chichagkujum: “Juig atsuk tikich yantamnum wetá”, tamak nunisag nagkaemamainai. Makichkish tujinmainuk atsugtamainaitjume.   <span class="verse" id="V21">21&#160;</span>Tujash jujú wakanik ayuno takaaku, Apajuí aujku jiimainai, tiuwai.   </div><div class='s'>Jesús awentsag ni mantamnatnuji etsegkamu </div> <div class='r'>(Mr. 9.30-32; Lc. 9.43-45)  </div><div class='p'> <span class="verse" id="V22">22&#160;</span>Galilea weenak ijunja shimamunum Jesús jintintaiji aidaun chichajak:  </div><div class='p'>—Aentsmaga akiinauwa nunak, aents aidaunum sujukagtatui,   <span class="verse" id="V23">23&#160;</span>dutikawagmatai maawagtatui; tujash kampatum tsawanta jui nantaktatui, tau.  </div><div class='p'>Tutai ditashkam senchi wake besekajui.   </div><div class='s'>Jega Apajuí ememattainum kuichik akikmaktin tibau </div> <div class='p'> <span class="verse" id="V24">24&#160;</span>Nunik Jesús ni jintintai aidaujai yaakat Capernaúm jegawagmatai, jega Apajuí ememattainum kuichik itaamun yajumin aidau Pedron jegaantag iniinak:  </div><div class='p'>—¿Amina jintinjamnuk jega Apajuí ememattainum kuichik itaata tibauwa nunak akikmakchattawak?, tuidau.   </div><div class='p'> <span class="verse" id="V25">25&#160;</span>Tama Pedro ayaak:  </div><div class='p'>—Ehé akikmaktatui, tusa ukuak jegá wayamtai. Jesús niiyá iniak:  </div><div class='p'>—¿Simogka amesh wajuk anentaimtame? ¿Ju nugka juiya Rey aidaush yaá aents aidauna akikmakta tuinawa? ¿Ditá uchijish akikmainawak atsa tikich aents aidaunak akikmakta tuina?, tau.   </div><div class='p'> <span class="verse" id="V26">26&#160;</span>Tutai Pedro ayaak:  </div><div class='p'>—Ikaya aina nuna akikmakta tuinawai, tau. Tutai Jesús ayaak:  </div><div class='p'>—Dekaske, ditá uchijig akikmainatsui;   <span class="verse" id="V27">27&#160;</span>tujash nunin aig dita shiig juwakchainum tau asá kuchanum weme agsea ajugtá, dutikam dekatkau namak ajuittam nuna weni iwanjam diistá. Nui kuichik egkemtatui. Nunú kuichik jukim jega Apajuí ememattainum weme, midau aminujai akikmakta, tiuwai.   </div><ul class='tnav'>
<li><a href='index.htm'>Mateo</a></li>
<li><a href='MAT16.htm'>&lt;</a></li>
<li><a href='MAT.htm'>17</a></li>
<li><a href='MAT18.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
