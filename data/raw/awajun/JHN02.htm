<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Juan 2</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JHN02.htm" />
</head>
<body>
<ul class='tnav'>
<li><a href='index.htm'>Juan</a></li>
<li><a href='JHN01.htm'>&lt;</a></li>
<li><a href='JHN.htm'>2</a></li>
<li><a href='JHN03.htm'>&gt;</a></li>
</ul>
<div class="main">
 
<div class='chapterlabel' id="V0"> 2</div><div class='s'>Caná nuwenbaunum Jesús yumin vino emamu </div> <div class='p'> <span class="verse" id="V1">1&#160;</span>Kampatum tsawan asa nuwenbau asauwai Caná Galilea nugkanum awa nui. Jesusa dukujish nui pujau.   <span class="verse" id="V2">2&#160;</span>Nunú nuwenbaunum Jesusnashkam jintintaiji aidaujai ipawajui, dutikamu asa weajui.   <span class="verse" id="V3">3&#160;</span>Nuniamunum vino abuekamtai Jesusan, dukují chichajak:  </div><div class='p'>—Vinonak amukaje, tau.   </div><div class='p'> <span class="verse" id="V4">4&#160;</span>Tama Jesús ayaak:  </div><div class='p'>—Dukuwah, ¿wagka dusha minash tujutme? Wi takamainjuk eke mina tsawanjuk jegatsui, tau.   </div><div class='p'> <span class="verse" id="V5">5&#160;</span>Tutai ajaamak yujaun María chichajak:  </div><div class='p'>—Ni tujamtata duka imatiksagmek dutikatajum, tiuwai.   </div><div class='p'> <span class="verse" id="V6">6&#160;</span>Nui batsatu seis buits kaya najankamu yumi aimtai, judío aidau pegketasa takataiji, makí makichik buitsnumag cincuenta, nuniachkush setenta litro<a href="#FN1" class="notemark">*<span class="popup">“Cincuenta, nuniachkush setenta litro” tawa juka versión (DHH) tawa nuiya jukimui, tikich versión aidauk dos o tres medidas tuinai, tikichik cien litro tuidaush ainawai.</span></a> tumain pimuidau.   <span class="verse" id="V7">7&#160;</span>Jesús ajaamau aidaun chichajak:  </div><div class='p'>—Buitsnum yumi aimjatajum, tiu.  </div><div class='p'>Timatai ajaamau aidau yumin buitsnum betsamtsat aimjaju.   <span class="verse" id="V8">8&#160;</span>Dutikawagmatai Jesús chichaak:  </div><div class='p'>—Machik shikikjum fiesta chichamja auwá susatajum, tau. Tutai dutiksag susajui.   <span class="verse" id="V9">9&#160;</span>Fiesta chichamjauk yumi vino emamun uwag dekapsauwai, tuwiyanak aikainawa nunak dekatsuk; nunak imá inak aina duke dekaidau, dita yumin aimjaju asag. Nunik fiesta chichamja nu, nuweena nuna untsuká,   <span class="verse" id="V10">10&#160;</span>chichajak: —Tikich nuwenaidauk dekatkauk vino pegkejan ajaabau agmae, dutikawag ipak dukap uwajagmatai, dui vino imanchauchin ajamau agmae. Tujash amek, yamaikish vino pegkeja duke ajamá pujame, tiuwai.   </div><div class='p'> <span class="verse" id="V11">11&#160;</span>Juna nagkamchak Jesús aents dutikmainchaun iwainakua nunak Caná, Galilea awa nui dutikauwai. Aatus niina imanjin iwainakmatai jintintaiji aidauk dekas Apajuí Uchijimpapita tiajui.   </div><div class='p'> <span class="verse" id="V12">12&#160;</span>Nuna dutika Jesusak Capernaúm weuwai ni dukují, niina yachi aidau nuigtú ni jintintaiji aidaujai; nunik nui ujumak tsawan batsamsajui.   </div><div class='s'>Jega Apajuí ememattainum aents batsatun Jesús jiigbau </div> <div class='r'>(Mt. 21.12-13; Mr. 11.15-17; Lc. 19.45-46)  </div><div class='p'> <span class="verse" id="V13">13&#160;</span>Judío aidau fiestamtaiji, Pascua jegattak wajasmatai, Jesusak Jerusalén weuwai.   <span class="verse" id="V14">14&#160;</span>Nunik jega Apajuí ememattainum waikmá toro aidaun, uwig aidaun, paumá sujin aidaun nuigtú kuichki yapajiin aidaushkam pekajaidaun wainkauwai.   <span class="verse" id="V15">15&#160;</span>Nunik nuwi duwap etsentsjamu atatman juki chapikmag, jiyaká iwiyag, jega Apajuí ememattainum batsatunak ashí jiijui, uwig aidaunash, toro aidaunashkam. Dutikak kuichki yapajiin aidau kuichkijinak nugká nagkimjuk, mesajinash akaketkauwai.   <span class="verse" id="V16">16&#160;</span>Dutika, paumá sujin aidaun chichajak:  </div><div class='p'>—Jui aina juka jiigtajum. Mina Apajú jeeg, wají sujutai emaigpajum, tiuwai.   </div><div class='p'> <span class="verse" id="V17">17&#160;</span>Dutikamtai jintintaiji aidau, agagbaunum chichaak: “Amina jeemnak senchi akasmatjai”, tawa nuna adeajajui.   </div><div class='p'> <span class="verse" id="V18">18&#160;</span>Dutiktai judío apuji aiinak:  </div><div class='p'>—¿Wají iwainakmea aents chicham antugtai wajukea nunikmesh aikame? tuidau.   </div><div class='p'> <span class="verse" id="V19">19&#160;</span>Tama Jesús ditan ayaak:  </div><div class='p'>—Jega Apajuí ememattaiya ju tegaktatjume, dutikawagmin kampatum tsawan asan ataktú jegamkattajai, tiuwai.   </div><div class='p'> <span class="verse" id="V20">20&#160;</span>Tutai judío apuji aidau chichajuinak:  </div><div class='p'>—Cuarenta y seis mijadai ju jega Apajuí ememattai jegamkamua duká, ¿ame kampatum tsawantai jegamkattam? tuidau.   </div><div class='p'> <span class="verse" id="V21">21&#160;</span>Tujash ni, jega Apajuí ememattai tawa nunak, niina iyashin taku tiuwai.   <span class="verse" id="V22">22&#160;</span>Nuadui, jakamtai ukusbau aajakú nantakmatai jintintaiji aidau adeajajui nuna tiuwa nuna; nunikag Agagbauwa nuna nuigtú Jesús tibauwa nunashkam dekaskeapi tiajui.   </div><div class='s'>Jesusak ashí aents anentaibaujin dekawai </div> <div class='p'> <span class="verse" id="V23">23&#160;</span>Jesús fiesta Pascua tutain inagkeaktatus Jerusalén jegaa pujai, kuashat aents niiní dekaskeapi tiajui, aents dutikmainchaun dutikaun wainaidau asag.   <span class="verse" id="V24">24&#160;</span>Tujash Jesusak ditanak kajinas anentaimtuinachu, ashí ditanak wainu asa;   <span class="verse" id="V25">25&#160;</span>nuniau asa atsumachu aents aidaun pachis etsegtuktinme tusag, wagki nigka aentsun anentaimtajinak shiig dekaju asa.   </div><ul class='tnav'>
<li><a href='index.htm'>Juan</a></li>
<li><a href='JHN01.htm'>&lt;</a></li>
<li><a href='JHN.htm'>2</a></li>
<li><a href='JHN03.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V6">2:6</a>
<span class="ft">“Cincuenta, nuniachkush setenta litro” tawa juka versión (DHH) tawa nuiya jukimui, tikich versión aidauk dos o tres medidas tuinai, tikichik cien litro tuidaush ainawai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
