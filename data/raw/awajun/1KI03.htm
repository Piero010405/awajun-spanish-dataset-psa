<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 1 Reyes 3</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/1KI03.htm" />
</head>
<body>
<ul class='tnav'>
<li><a href='index.htm'>1 Reyes</a></li>
<li><a href='1KI02.htm'>&lt;</a></li>
<li><a href='1KI.htm'>3</a></li>
<li><a href='1KI05.htm'>&gt;</a></li>
</ul>
<div class="main">
 
<div class='chapterlabel' id="V0"> 3</div><div class='s'>Salomón Egipto nugka apuji nawanjijai nuwenamu </div> <div class='p'> <span class="verse" id="V1">1&#160;</span>Salomón Egipto nugka apujijai maaniachmi tusag chichaman umikui. Nunú chicham umiamunum Salomón nuna nawanjin nuwatkauwai. Dutika nuwatuk yaunchuk Jerusalén David pujusa inamajakua nuwi ejegauwai. Nuwi pujai Salomón nii pujusa inamjatnujin yamagman jegamkauwai. Dutika Tuke Pujuu emematku ijuntainashkam jegamak umika, yaaktanashkam peegkeg ashimkauwai.   <span class="verse" id="V2">2&#160;</span>Tuja jega Tuke Pujuu emematku ijuntai eke uminchau asamtai, Israel aents aidauk yaunchuk nuwiya aents aidau nugka nain aidaunum dita apajuímtaijin emematuinak kuntinu maa apejaku aina nuwig ditashkam Tuke Pujuun emematuinak kuntinun maa apejaku ainawai.   </div><div class='s'>Salomón Apajuín yachametan segamu </div> <div class='p'> <span class="verse" id="V3">3&#160;</span>Salomógkak Tuke Pujuun aneau asa, yaunchuk niina apaji David umijujakua nunisag niishkam Tuke Pujuun umijujakui. Nuniayatak nugka nain aidaunum kuntinun maa apejakui, dutikak kugkuin incienso tutainashkam nuwi apejakui.   <span class="verse" id="V4">4&#160;</span>Ima nuigkik pujujakchauwai, yaakat Gabaógnumshakam wejakui kuntinun maa nuna nejen ashí apeak Apajuín ememattatus, wagki nunú ima nain tsakaju asamtai. Nuwi jegá mil kuntinun maa nuna nejen ashí apejakui.   </div><div class='p'> <span class="verse" id="V5">5&#160;</span>Nuwi pujai kashi Tuke Pujuu kajanum wantintuk chichajak:  </div><div class='p'>“¡Waji wakegame, nunú segatta amastajame!” tiuwai.   <span class="verse" id="V6">6&#160;</span>Tusa tama Salomón ayaak:  </div><div class='p'>“Mina apag David amina inakem aajakua nunú ame tabaun betek umiak shiig takau asamtai, ame yaigkuitme. Tuja minashkam niina uchiji apu wajasa shiig takasti tujutu asam, wait anenjakum duka tujutme.   <span class="verse" id="V7">7&#160;</span>Tuke Pujuu, mina Apajuíjuh, ame mina apag David jakamtai, nii apu wajas inamjati tujutu asam, wika tsakatuch shiig anentaimja takamainchau aig etegtuabiume.   <span class="verse" id="V8">8&#160;</span>Nunin ayatkun amina aentsjum shiig kuashat makichik aentskesh dekapajag ejemainchau aina imanun apuji wajasjai.   <span class="verse" id="V9">9&#160;</span>Tuja makichik aentskesh juju aents shiig kuashat aina nuna apuji wajas, niina yachajinig shiig takamainuk atsawai. Nuadui minash shiig anentaimsa takatnum yachamtijuata. Dutijuawamin wisha juwapi pegkejak, tuja juwapi pegkegchauk tusan shiig dekau atajai tusan segajame”, tiuwai.   </div><div class='p'> <span class="verse" id="V10">10&#160;</span>Tusa nuna sumakmatai Apajuí Salomógkan shiig anenjauwai.   <span class="verse" id="V11">11&#160;</span>Nunik chichajak:  </div><div class='p'>“Kuashat mijan iwaku pujutkesh, tuja wiakuch wetakesh, atsa nuniachkumesh shiwaajum aidau ijintakesh segattsuk, dekas wajuk mina aentsug aidaujaish shiijash takamainaitme nunú segatiu asamin,   <span class="verse" id="V12">12&#160;</span>ame segatam nunak imatiksanuk amastajai. Tuja yaunchuk aents yacha aajaku aina nuna nagkaesau, nuigtush atakesh iman achatnun yachamtikattajame.   <span class="verse" id="V13">13&#160;</span>Tuja ame segatchamunashkam wiakchamtikattagme, dutikakun eme anentsa diitai awajsattagme, dutika ai apu ashí nugkanmaya aidaun nagkaesau atatme.   <span class="verse" id="V14">14&#160;</span>Tuja wi wakegamua duke takakum, nuigtu chicham umiktin agagbauwa nuna amina apa David umikua dutiksamek umiakminig, kuashat mijan iwaku pujustinnum yumigsattagme”, tiuwai.   </div><div class='p'> <span class="verse" id="V15">15&#160;</span>Tusa tima shintaag anentaimas, dekas kajanmap tujutne tiuwai. Nunik wakitki Jerusalén jegaa chicham umiktin agagbau egkeamu arca pujaunum jegantui. Nunik kuntinu maa nuna nejen ashí apeak Tuke Pujuun emematiuwai. Nuna dutika ajak juukbau aidaun Apajuín anentag suwak tikich kuntin tudau tsagkugnagtasa maamu aidaun neje ujumak apeaku ampigbaun nuna nejen inamag umika niina atuwe aidaun suntaja apuji aidaujai ashí ajamsauwai.   </div><div class='s'>Apu Salomón chicham epegtan yacha </div> <div class='p'> <span class="verse" id="V16">16&#160;</span>Nunú tsawantin jimag nuwa akika dutiktai aidau Salomógkan jegajuawajui. Nunik nii eketbaunum jegantag,   <span class="verse" id="V17">17&#160;</span>makichkia nunú chichaak:  </div><div class='p'>“¡Chah apujuh! Juju nuwa jujai makichik jeganmak pujaji. Nunika pujusan uchin uchigmakmajai.   <span class="verse" id="V18">18&#160;</span>Nunikan kampatum tsawan pujai, juju nuwashkam uchigmakmae. Nunika ima jimagchitik pujumji. Tikich aents wainchataigkesh atsume.   <span class="verse" id="V19">19&#160;</span>Nuniamunum kashi juju nuwa uchijin tepejuk maame.   <span class="verse" id="V20">20&#160;</span>Dutika ejampek shintaag, wi kanaja tepai mina uchig minai ayaumas tepaun juki niiyai ayaunas aepeak, niina uchiji jakaun minai itan aepsame.   <span class="verse" id="V21">21&#160;</span>Dutikau ai tsawajan kashikmasan nantakin mina uchiju amuntsuatag tukaman jakaun wainkamjai. Tujash shiig tsawagmatai, diikman mina uchigchaun wainkamjai”, tiuwai.   </div><div class='p'> <span class="verse" id="V22">22&#160;</span>Tutai tikich nuwa chichaak:  </div><div class='p'>“Atsa, auk iwakua duka mina uchijui, jaka nunuwai amina uchigmik”, tau. Tutai yama nagkamchak chichakua nunú chichaak:  </div><div class='p'>“Atsa, auk uchi jakauwa duka aminui, untsu uchi iwakua nunuwai mina uchijuk”, tusag aatus apu emtin jiyanidau.   </div><div class='p'> <span class="verse" id="V23">23&#160;</span>Nuniagtai apu Salomón anentaimas: “¡Uchi iwakua juka mina uchijui tawai juju nuwa. Tuja untsu uchi jakauwa nunak tikich nuwa aunui tawai. Tujash tikich nuwa aushkam dutiksag tawai!”   <span class="verse" id="V24">24&#160;</span>Tusa chichaak:  </div><div class='p'>“¡Puyag sujustajum!” tiuwai. Tutai puyajan ejentuntajui.   <span class="verse" id="V25">25&#160;</span>Dutikawagmatai chichaak:  </div><div class='p'>“Anú uchi iwakua nunú jimaituk tsupikam jimag nuwa nunú mai etsegka susata”, tiuwai.   <span class="verse" id="V26">26&#160;</span>Tutai uchi iwaka nuna dukuji niina uchiji asamtai, puyatjau asa, apu Salomógkan chichajak:  </div><div class='p'>“¡Wait aneasam apuh, uchik maawaipa! ¡Dekas juju nuwa susata!” tiuwai. Tutai untsu tikich nuwa nunú chichaak:  </div><div class='p'>“Anú uchia duka midaukesh achattawai, ¡dekas jimaituk tsupiktinme!” tiuwai.   </div><div class='p'> <span class="verse" id="V27">27&#160;</span>Tusa tutai apu chichaak: “Uchi iwakua duka anú nuwa uchi maawaigpajum tawa nunú susata, wagki niyai dekas uchigtinuk”, tiuwai.   </div><div class='p'> <span class="verse" id="V28">28&#160;</span>Aatus apu Salomón epegkeamtai, nuna ashí Israel aents aidau dekawajui. Nunikag apu Salomógkan eme anentuidau, wagki Apajuí chichaman shiig epegkeati tusa yachametan susau asamtai.   </div><ul class='tnav'>
<li><a href='index.htm'>1 Reyes</a></li>
<li><a href='1KI02.htm'>&lt;</a></li>
<li><a href='1KI.htm'>3</a></li>
<li><a href='1KI05.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
