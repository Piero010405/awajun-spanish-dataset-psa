<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Colosenses 4</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/COL04.htm" />
</head>
<body>
<ul class='tnav'>
<li><a href='index.htm'>Colosenses</a></li>
<li><a href='COL03.htm'>&lt;</a></li>
<li><a href='COL.htm'>4</a></li>
<li><a href='1TH01.htm'>&gt;</a></li>
</ul>
<div class="main">
 
<div class='chapterlabel' id="V0"> 4</div><div class='p'> <span class="verse" id="V1">1&#160;</span>Inamin aidauwah, atumi inakem shiig awagmakjum, inamin pegkeg atajum, atumek dekagme nayaimpinum makichik Apu ajutjama duka.   </div><div class='p'> <span class="verse" id="V2">2&#160;</span>Apajuí mijattsuk aujkujum aneaku batsamsajum, see tusagmeké atajum,   <span class="verse" id="V3">3&#160;</span>nuniakjum jutii pachijattsagmesh Apajuí aujkagtustajum, Apu Jesusa chichame agkan etsegtumainnumash yaimpakti, dutijamamtai dekamtikawagmi Cristo pachisa yaunchuk dekaachbau yamai etsejuinag nu, nunú etsegbaunum achinkan pujajai,   <span class="verse" id="V4">4&#160;</span>nuna wajuk tumainaitja dutiksanuk titajai tau asan tajime.   </div><div class='p'> <span class="verse" id="V5">5&#160;</span>Yacha pujumaina imagnisa pujakjum Apajuí nemagchau aidaush iwaintuktajum, tsawan wainka megkaetsuk.   <span class="verse" id="V6">6&#160;</span>Atum augmabauk tuke pegkeg, wakejusa antumain atí, nuigtushkam dekau amainaitjume makí makichkish wajuk aimainaita dushakam.   </div><div class='s'>Inagnaku kumpamkagtamu </div> <div class='p'> <span class="verse" id="V7">7&#160;</span>Tíquico iina yachi aneetaiya nu, shiig imagnis pujus yaimin, jutiijai atuegas Apu Jesusan takagna nu, mina pachittsag ujapaktatjume.   <span class="verse" id="V8">8&#160;</span>Duwi niina atumiin awemajai, jutii wajuk pujuinaji nuna ujapainak, anentaimnash ichichtamjatnume tusan awetajime,   <span class="verse" id="V9">9&#160;</span>niijai minawai Onésimo, jutii yachi aneetai shiig imagnis pujuwa nu, dita ujapakagtatui ashí jui wajuk awa nunak.   </div><div class='p'> <span class="verse" id="V10">10&#160;</span>Aristarco, wijai achikam puja dushakam kumpamjamainawai, nunisag Bernabé iká yachi Marcosa dushakam kumpamjamainawai. Wi niina pachisan dutik jukitajum tibaijim dutiksagmek atumiin minakuish jukitajum.   <span class="verse" id="V11">11&#160;</span>Nuigtú Jesús Justo tutaiya dushakam kumpamjamainawai, jujú judío aina juke Apajuí inamtai pachisa etsegbaunmag yaintuinawai, ditak mina anentaignash shiig senchi ichichtujagmayi.   <span class="verse" id="V12">12&#160;</span>Dutiksag Epafras kumpamjamainawai, Cristo Jesusa inakega nu, niig atum aina annuke, nuniak Apajuin senchi aujtugmainawai, imagnis ebetmamag pujuinak, ashí Apajuí wakegamua nunak takagsatnume tujamaidau asag.   <span class="verse" id="V13">13&#160;</span>Atumin puyatjutpaina nunak wi wainjai, nuniak Laodicea pujuidaun antsag Hierápolis pujuina nunash uyumawai.   <span class="verse" id="V14">14&#160;</span>Lucas, ampijatin jutii aneetaiya nunú, Demasjai kumpamjamainawai.   </div><div class='p'> <span class="verse" id="V15">15&#160;</span>Yatsug Laodicea batsata nunú kumpamjutuatajum, dutiksagmek Ninfas nuigtú iglesia niina jeen ijunaina dushakam kumpamjutuatajum.   <span class="verse" id="V16">16&#160;</span>Jujú papí ausagmek, iglesia Laodicea awematajum, ditashkam ausatnume. Tuja laodiceanmaya awetimu atumin awetugmainakuish aikasjumek ausatajum.   <span class="verse" id="V17">17&#160;</span>Arquipo ujaktajum: Takat Apu Jesusdaun jukiuwa nuna puyatjus umiktí, tawai tusajum.   </div><div class='p'> <span class="verse" id="V18">18&#160;</span>Ju kumpamdaiyamunak, wi Pablon mina uwejui agatjime. Wi achinkan pujag ju anenjatajum. Apajuí wait anenkagtamujiya nu atumnash ajutjamtinme.  </div><div class='p'>Aatus atí.  </div><ul class='tnav'>
<li><a href='index.htm'>Colosenses</a></li>
<li><a href='COL03.htm'>&lt;</a></li>
<li><a href='COL.htm'>4</a></li>
<li><a href='1TH01.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
