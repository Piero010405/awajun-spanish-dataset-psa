<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Salmos 14</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/PSA014.htm" />
</head>
<body>
<ul class='tnav'>
<li><a href='index.htm'>Salmos</a></li>
<li><a href='PSA008.htm'>&lt;</a></li>
<li><a href='PSA.htm'>14</a></li>
<li><a href='PSA015.htm'>&gt;</a></li>
</ul>
<div class="main">
 
<div class='chapterlabel' id="V0"> 14</div><div class='s'>Aents pegkegchau aidaun pujutji </div> <div class='d'>David kantamamu </div> <div class='q'> <span class="verse" id="V1">1&#160;</span>Aents anentainkachu aidauk:  </div><div class='q'>“Apajuík atsawai”, tuinawai.  </div><div class='q'>Nuadui dita anentainig  </div><div class='q'>ima pegkegchau aina nunú takatak ajuinawai,  </div><div class='q'>nuadui dita takamuji aina duka shiig dakitmainai.  </div><div class='q'>Tiki makichkiuchikesh  </div><div class='q'>pegkejan takauk shiig atsawai.   </div><div class='q'> <span class="verse" id="V2">2&#160;</span>Apajuík aents aidaunak  </div><div class='q'>nayaimpinum pujusag  </div><div class='q'>diyawai, makichkikesh  </div><div class='q'>shiig anentaimkau Apajuí  </div><div class='q'>umigmain atsuash tusa wainkatatus.   </div><div class='q'> <span class="verse" id="V3">3&#160;</span>Tujash aents aidauk  </div><div class='q'>pegkegchau takatan yujajui,  </div><div class='q'>nunidau asag ashí betek tunamakaje.  </div><div class='q'>¡Tiki makichkikesh pegkejan  </div><div class='q'>takauk shiig atsawai!   </div><div class='b'> &#160; </div> <div class='q'> <span class="verse" id="V4">4&#160;</span>Pegkegchaun takau aina  </div><div class='q'>duka anentaimainatsui.  </div><div class='q'>Pag yuwa wamak amutiama numamtuk  </div><div class='q'>mina aentsug aidaun amuinawai.  </div><div class='q'>Nunú aents aidauk  </div><div class='q'>Apajuí yainkati tusagkesh makichkish  </div><div class='q'>Tuke Pujuunak segachu ainawai.   </div><div class='q'> <span class="verse" id="V5">5&#160;</span>Nunú aents pegkegchaun takaina duka  </div><div class='q'>sapigmainak kujaidiagtatui.  </div><div class='q'>Tuja Apajuík aents ima niina chichamen  </div><div class='q'>umin aidaunum pujawai.   </div><div class='b'> &#160; </div> <div class='q'> <span class="verse" id="V6">6&#160;</span>Atum pegkegchau aidautijum  </div><div class='q'>aents ujudauch ememachu aina nunú  </div><div class='q'>atsaneakjum dushikiagme,  </div><div class='q'>tujash Tuke Pujuu ditanak kuitamui.   </div><div class='b'> &#160; </div> <div class='q'> <span class="verse" id="V7">7&#160;</span>¡Israel aents aidaun uwemtijatin utusag  </div><div class='q'>Siógka mujajinia taawa! tusan wakegajai.  </div><div class='q'>Tuke Pujuu niina aentsji aina nuna  </div><div class='q'>pujutjin iwagtugmataig,  </div><div class='q'>Jacob Israel daagtina nuna  </div><div class='q'>uchiji aidauk ashí shiig aneasagtinai.   </div><ul class='tnav'>
<li><a href='index.htm'>Salmos</a></li>
<li><a href='PSA008.htm'>&lt;</a></li>
<li><a href='PSA.htm'>14</a></li>
<li><a href='PSA015.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
