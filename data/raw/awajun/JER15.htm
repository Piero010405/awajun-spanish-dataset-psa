<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Jeremías 15</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JER15.htm" />
</head>
<body>
<ul class='tnav'>
<li><a href='index.htm'>Jeremías</a></li>
<li><a href='JER14.htm'>&lt;</a></li>
<li><a href='JER.htm'>15</a></li>
<li><a href='JER18.htm'>&gt;</a></li>
</ul>
<div class="main">
 
<div class='chapterlabel' id="V0"> 15</div><div class='s'>Suwimak atin etsegkamu </div> <div class='p'> <span class="verse" id="V1">1&#160;</span>Tuke Pujuu chichagtak: “Juju aents aina nunú wait anenjata tusa Moisés, Samueljai segatainakuish, wika juju aents aina nunak wait anenmaitsujai. Jiinag shiyaktinme tujamui tusam ujakta, dutikam jiinag shiyaktinme.   <span class="verse" id="V2">2&#160;</span>Tuja tuwi shiyaktatji tusa inimpainakuig ame ayaakum:  </div><div class='b'> &#160; </div> <div class='q'>“ ‘Nii jatai jakati tibauk nunisag jakati;  </div><div class='q'>tuja nii maaniamunum jakatnuk nunisag  </div><div class='q'>maaniamunum jakati;  </div><div class='q'>untsu nujantai jakatnuk dushakam nunisag  </div><div class='q'>nujantai jakati;  </div><div class='q'>tuja achija yajuakam yujas waittsatnuk  </div><div class='q'>nunisag waittsatnume’.   </div><div class='b'> &#160; </div> <div class='p'> <span class="verse" id="V3">3&#160;</span>“Wi ditanak ipak usumta imajin suwimkan ishitkattajai. Tuja duka juju ainawai: Maaniamunum jinawagtinai, nunikmatai yawá aidau esainiag japisa yujagtatui, chuwag amukagtinai, dutikawagmatai kuntin kajen aidau, shiig amutan amukagtinai.   <span class="verse" id="V4">4&#160;</span>Nunak Ezequíasa uchiji Manasésa pegkegchaujin dutikattajai. Wika nunú Judá apuji wajas pujusa Jerusalégnum wajina dutikauwaita nunak kajimattsujai. Nuna antukag nugka múun aidaun apuji aidau senchi ishamkagtatui. Nunak dekas nuniktinun tajai.   </div><div class='b'> &#160; </div> <div class='q'> <span class="verse" id="V5">5&#160;</span>“¿Jerusalégkah, aminash yaki wait anenjamjainta?  </div><div class='q'>¿Yaki amina anempakush buutti?  </div><div class='q'>¿Yaki aminash jamamtuchu pujusti  </div><div class='q'>tusash puyatjutpakti?   </div><div class='q'> <span class="verse" id="V6">6&#160;</span>Atumek mina idaitusjum pegkegchau takagtusugme.  </div><div class='q'>Nuniakjuminish wait anentau asan  </div><div class='q'>tsawanta ewae ewaekawan yawegjai,  </div><div class='q'>nuniku asan yamaik ijinattajime.   </div><div class='q'> <span class="verse" id="V7">7&#160;</span>Jerusalégkah, aminí aents batsata nunak  </div><div class='q'>chijichin dase umpui utsauwama numamtuk  </div><div class='q'>yaakta ukumtikin utsagtatjai.  </div><div class='q'>Mina aentsug aidauk mina umigtukchaju asag  </div><div class='q'>uchigtuchu juwakaje.  </div><div class='q'>Wi ditanak mina umigtukchaju asagmatai ijinawagjai.   </div><div class='q'> <span class="verse" id="V8">8&#160;</span>Dutika ai nayantsa kamatkaji kuashta nuna nagkagas  </div><div class='q'>nuwa aidauk shiig kuashat wajemeakagtinai.  </div><div class='q'>¡Etsash etsantaig nuwa aidaunak  </div><div class='q'>dita uchiji datsa aidaujai ijinattajai!  </div><div class='q'>Makichkish nuniktatuapi tachamunum  </div><div class='q'>pachiachbau ishamainun ajunjagtatjai.   </div><div class='q'> <span class="verse" id="V9">9&#160;</span>Nuwa kuashat uchigtin aidauk wampainag  </div><div class='q'>iyajag nunisag jagtinai.  </div><div class='q'>Nunikag datsan dushikiam agtinai,  </div><div class='q'>Tuja etsa pegkeg etsantug au suwe wajastinai.  </div><div class='q'>Makichik aentskesh iwaku pujaunak  </div><div class='q'>tikich aents aidau maatnume tusan idaisattajai.  </div><div class='q'>Nunak dekas nuniktinun tajai”, tiuwai Tuke Pujuu.   </div><div class='s'>Profeta Jeremías buutbau </div> <div class='q'> <span class="verse" id="V10">10&#160;</span>“¡Chah, dukuwa wika senchi anentaimkun waitiajai!  </div><div class='q'>¡Wika akiinmainchaunas akiinawamiagtai!  </div><div class='q'>Wika makichik aentsnakesh pegkegchauk awagmachuitjai,  </div><div class='q'>tujash minak ashí pegkegchaun chichagtuinawai,  </div><div class='q'>dutijuinak shiwagmatuinakui ditajai maaniajai.   </div><div class='q'> <span class="verse" id="V11">11&#160;</span>Wi ame inatjamun umikchau ataik,  </div><div class='q'>tuja dita pachisnush amijai chichaschau ataik,  </div><div class='q'>dita tujutuina duka betek uminkati.  </div><div class='q'>¡Tujash mina shiwag aidau waituinakui,  </div><div class='q'>nuna yaigti tusan  </div><div class='q'>wi amina segajam duka amek dekame!   </div><div class='q'> <span class="verse" id="V12">12&#160;</span>Tuke Pujuu aents aidaun chichajak:  </div><div class='q'>Suntag asirianmaya, babilonianmaya aina nuna  </div><div class='q'>depetmainuk atsawai.   </div><div class='q'> <span class="verse" id="V13">13&#160;</span>Israel aents aidautigmek ashí tunamakugme,  </div><div class='q'>nuniku asagmin atumi tagkujum aidau, wajijum  </div><div class='q'>aidau, tuja atumi nugkemin ayá nunashkam  </div><div class='q'>atumi shiwajumin ashí susattajai.   </div><div class='q'> <span class="verse" id="V14">14&#160;</span>Wika shiig senchi kajekjai,  </div><div class='q'>nuniku asan, jiijai betek apeattajime.  </div><div class='q'>Atumi shiwaajum aidau achipag tikich nugka atumi wainchataijin yajupakag,  </div><div class='q'>dita inainak waitkastinme tusan idaisattajime”,  </div><div class='q'>tiuwai Tuke Pujuu.   </div><div class='s'>Jeremías Apajuín ausamu </div> <div class='p'> <span class="verse" id="V15">15&#160;</span>Jeremías Tuke Pujuun aujak:  </div><div class='b'> &#160; </div> <div class='q'>“Tuke Pujuuwah, amek ashí dekame,  </div><div class='q'>wika amina takaju asan maatag tama ajai,  </div><div class='q'>minash kajimatjutsuk yainkata.  </div><div class='q'>¡Tuke Pujuuwah, mina mantuatag tuina duka  </div><div class='q'>ayatak dii pujugtsuk eke mina mantuinatsaig,  </div><div class='q'>suwimak susam ijinata!   </div><div class='q'> <span class="verse" id="V16">16&#160;</span>Tuke Pujuu ashí senchigtinuh,  </div><div class='q'>ame mina aujtuyum nunak  </div><div class='q'>wika puyatjusan antuyajai.  </div><div class='q'>¡Wika aminuitag duwi  </div><div class='q'>amina chichamjumin antakun shiig aneyajai!   </div><div class='q'> <span class="verse" id="V17">17&#160;</span>Wika aents pegkegchau takatnak yujajin aina  </div><div class='q'>nujai ijunja wekaetanak idaisajai.  </div><div class='q'>Aminu etiuwaitam duwi nagkamsan wika wiki pujajai,  </div><div class='q'>tuja pegkegchau takat ame kajejam nunak  </div><div class='q'>wishakam kajejajai.   </div><div class='q'> <span class="verse" id="V18">18&#160;</span>¿Wagka tujash imaniknush waitush pujaja?  </div><div class='q'>¿Wagka wi imanikan waitiag dusha  </div><div class='q'>megkaemainchauwaita?  </div><div class='q'>Niimpap yainkattawa timajai, tujash idaitusume,  </div><div class='q'>amek yumi pukuni jiinu kuyua  </div><div class='q'>buku wegama numamtin wajasume”, tiabiajai.   </div><div class='s'>Apajuí Jeremíasan aikbau </div> <div class='p'> <span class="verse" id="V19">19&#160;</span>Tusa ti ai Tuke Pujuu aijak:  </div><div class='q'>“Nunú anin wainka tuu wekaetsuk,  </div><div class='q'>awake anentaimjam minai minakminig,  </div><div class='q'>mina chichamjun etsegtujin ati tusan yaigtatjame.  </div><div class='q'>Dutika ai ame mina profetag atatme.  </div><div class='q'>Amek ditaig waketmaitsume,  </div><div class='q'>auk dita aminí minimain ainawai.   </div><div class='q'> <span class="verse" id="V20">20&#160;</span>Juju aents aina nuna emtinig wi aminak  </div><div class='q'>yaakat broncejai peejamua iman awajsattajame.  </div><div class='q'>Amina shiwaajum aidau jetepainakush  </div><div class='q'>depetamkachagtatui,  </div><div class='q'>wi aminak ayamjukan uwemtijattagme.  </div><div class='q'>Witjai Tuke Pujuunuk, nunak dekas dutikatin asan tajai.   </div><div class='q'> <span class="verse" id="V21">21&#160;</span>Aents pegkegchau aidau mantamatag tuinakuish,  </div><div class='q'>wi ayamjukan uwemtikjattagme;  </div><div class='q'>tuja magkagtin aidau mantamatag tuinakuish,  </div><div class='q'>wi uwemtikjattagme”, tiuwai.   </div><ul class='tnav'>
<li><a href='index.htm'>Jeremías</a></li>
<li><a href='JER14.htm'>&lt;</a></li>
<li><a href='JER.htm'>15</a></li>
<li><a href='JER18.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
