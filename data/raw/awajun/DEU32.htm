<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Deuteronomio 32</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/DEU32.htm" />
</head>
<body>
<ul class='tnav'>
<li><a href='index.htm'>Deuteronomio</a></li>
<li><a href='DEU31.htm'>&lt;</a></li>
<li><a href='DEU.htm'>32</a></li>
<li><a href='DEU33.htm'>&gt;</a></li>
</ul>
<div class="main">
 
<div class='chapterlabel' id="V0"> 32</div><div class='q'> <span class="verse" id="V1">1&#160;</span>“¡Nayaimpih, nugkah, wi chichaktatag  </div><div class='q'>nunú shiig antuktajum!   </div><div class='q'> <span class="verse" id="V2">2&#160;</span>Wi jintinkagtamua duka yumijai betek yutugtatui,  </div><div class='q'>Mina chichamjuk yumi sajatama nujai betek atatui.  </div><div class='q'>Yumi ujumak yutug chijichin uchupiama  </div><div class='q'>nujai betek atatui.  </div><div class='q'>Yumi senchi yutak dupan uchupiama nujai betekai.   </div><div class='q'> <span class="verse" id="V3">3&#160;</span>Tuke Pujuu daaji pachisan nigka pegkejai,  </div><div class='q'>múuntai tusan etsegkatjai.  </div><div class='q'>¡Atumshakam, iina Apajuíjiya duka  </div><div class='q'>dekas múuntai titajum!   </div><div class='q'> <span class="verse" id="V4">4&#160;</span>Niyai iina kuitamjamnuk.  </div><div class='q'>Nii takamujiya duka betek uminnai.  </div><div class='q'>Niig Apajuí dekaskenum chichauwai.  </div><div class='q'>Niig pegkegchaunak takachui.  </div><div class='q'>¡Niig pegkegmai,  </div><div class='q'>tuja nuigtush waitjuchui!   </div><div class='b'> &#160; </div> <div class='q'> <span class="verse" id="V5">5&#160;</span>“Israel aents aidauwah,  </div><div class='q'>atumek pegkegchau ainagme.  </div><div class='q'>Pegkegchau takakjum Apajuí ikajin ainagme.  </div><div class='q'>Nunin asajum Apajuí uchijig amaitsugme.   </div><div class='q'> <span class="verse" id="V6">6&#160;</span>Tuke Pujuu atumin kuitamjama duwika ¿aan iikuajum?  </div><div class='q'>Atumek yachachu,  </div><div class='q'>anentainkachu ainagme.  </div><div class='q'>¿Apajuíchukai atumi apa  </div><div class='q'>najapauwa nunú?  </div><div class='q'>¡Apajuíyai amina najapa uyujtamak  </div><div class='q'>senchimtijamauwa duka!   </div><div class='q'> <span class="verse" id="V7">7&#160;</span>Ataktu awagkijum anentaimsatajum,  </div><div class='q'>nuniakjum adeagtajum  </div><div class='q'>yaunchuk aajakua nunú.  </div><div class='q'>Tuja atumi apaji aidau, tikich múun aidaujai  </div><div class='q'>yaunchkesh pujutash wajuku ayi tusajum iniastajum.   </div><div class='q'> <span class="verse" id="V8">8&#160;</span>Apajuí aents aidaunak akanag  </div><div class='q'>maki makichik chichamtin,  </div><div class='q'>nugkentin emak batsasui;  </div><div class='q'>tujash atum Israel aents aidautigminak Apajuí  </div><div class='q'>makichik nugkanmak ijupag kuitamjamui.   </div><div class='q'> <span class="verse" id="V9">9&#160;</span>Apajuík Jacopa uchiji wegantunmaya aidautin  </div><div class='q'>etegtamjauwai niinu agtinun.   </div><div class='b'> &#160; </div> <div class='q'> <span class="verse" id="V10">10&#160;</span>“Nuadui, uwejush nugka buku, yumi atsau,  </div><div class='q'>dase umputainum  </div><div class='q'>batsatjin, nii kuitamjamak jintinjamauwai.  </div><div class='q'>Dutijamak makichik aents niina jiin shiig kuitamama imatikas kuitamjamkauwai.   </div><div class='q'> <span class="verse" id="V11">11&#160;</span>Apajuík ukukui niina  </div><div class='q'>nanapen uchijin dukuka  </div><div class='q'>kuitamama numamtuk iinak kuitamjamnai.  </div><div class='q'>Apajuík, ukukui niina uchijin kuitamak  </div><div class='q'>niina nanapen pataja juwama numamtuk  </div><div class='q'>kuitamjamak ishamainnumian uwemtijamjauwai.   </div><div class='b'> &#160; </div> <div class='q'> <span class="verse" id="V12">12&#160;</span>“Tuke Pujuuwa nunuwai  </div><div class='q'>iina uyuntamsauwa duka, tikichik atsawai.  </div><div class='q'>¡Tikich wainka apajuímtai  </div><div class='q'>aina duka makichkish yaimpakchauwai!   </div><div class='q'> <span class="verse" id="V13">13&#160;</span>Apajuí depetmitkagmak  </div><div class='q'>jujamki nugka pegkeg ajak shiig tsapau,  </div><div class='q'>nain aidaun sujamsaje.  </div><div class='q'>Nuwiya dapa yumiji buchignum ayaun  </div><div class='q'>amasaje uwagtinme tusa.  </div><div class='q'>Nuwiya ajak aina nunashkam  </div><div class='q'>amasaje yuwatnume tusa.  </div><div class='q'>Tuja nugka kuashat kayagkamunum  </div><div class='q'>olivo ayá nuna aceitejinchakam amasaje.   </div><div class='q'> <span class="verse" id="V14">14&#160;</span>Tuja baka aidau muntsuji  </div><div class='q'>ijugbau kantemtikamu aidau,  </div><div class='q'>tuja uwija muntsuji ijugbau aidau  </div><div class='q'>kuashat ajutjamiugme.  </div><div class='q'>Tuja uwig duwejam aidau,  </div><div class='q'>uwig tsakat duwejam aidau,  </div><div class='q'>nuigtu cabra shiig kuashat Basán nugkanum  </div><div class='q'>aijakua nuna neje yuuyugme.  </div><div class='q'>Nuigtushkam trigo shiig pegkeg yuuyugme,  </div><div class='q'>niniakjum uva yumiji ijugbau  </div><div class='q'>kapantu umuyugme.   </div><div class='b'> &#160; </div> <div class='q'> <span class="verse" id="V15">15&#160;</span>“Tujash Jesurún<a href="#FN1" class="notemark">*<span class="popup">“Jesurún” tawa nunak “Israel aents aidaun shiig anentus adayak” tuu adaikau ainawai.</span></a> aidautigmek kuashat tagkugtin,  </div><div class='q'>kuashat ajakjintin wajasjum nunú yuwakjum duwekugme.  </div><div class='q'>Imanika duweku asajum,  </div><div class='q'>kuntin uduejam niina ujen winchamtin wajas pempeentuki  </div><div class='q'>niina kuitamnun tukumama numamtuk  </div><div class='q'>Apajuí shiwagmauwaitjume.  </div><div class='q'>Apajuíyai atumi najapauwa duka.  </div><div class='q'>Nunin aig atum dakitakjum idaisauwaitjume.  </div><div class='q'>Apajuíyai atumin kuitamjamak uwemtijamjauwa duka.  </div><div class='q'>Nunin aig atumek kajegkauwaitjume.   </div><div class='q'> <span class="verse" id="V16">16&#160;</span>Atumek dakumka najanamu  </div><div class='q'>aidaun Apajuí dakita nunú  </div><div class='q'>emematkujum, Apajuí senchi  </div><div class='q'>ikajkauwaitjume.   </div><div class='q'> <span class="verse" id="V17">17&#160;</span>Nuadui Apajuí emematmaina nunú  </div><div class='q'>idaikujum, wainka apajuímtai aina nunú  </div><div class='q'>ememattag tusajum  </div><div class='q'>kuntin maajum apejakuitjume.  </div><div class='q'>Atumi apachjum aajaku aina dukesh  </div><div class='q'>wainajakchamu, tuja ememattanakesh  </div><div class='q'>emematchaju aina nunú,  </div><div class='q'>atumek yama wainmawaik emematjume.   </div><div class='q'> <span class="verse" id="V18">18&#160;</span>Israel aents aidauwah,  </div><div class='q'>atumek atumi Apajuíjum kuitamjamna  </div><div class='q'>duka kajimatkiugme.  </div><div class='q'>Apajuí pujutan amasua nunú kajimatkiugme.   </div><div class='q'> <span class="verse" id="V19">19&#160;</span>Nuadui Tuke Pujuu atumnak,  </div><div class='q'>niina uchiji nawanji ajuminig idaitamsaje.”   </div><div class='q'> <span class="verse" id="V20">20&#160;</span>Nuadui Apajuí chichaak:  </div><div class='q'>“Atumek aents pegkegchau ainagme.  </div><div class='q'>Atumnak kajittsa diimainchau dekapeajime.  </div><div class='q'>Nunin asagmin atumnak nuigtuk yaigchattajime.  </div><div class='q'>Wajukatagmek nuna dakastajime.   </div><div class='b'> &#160; </div> <div class='q'> <span class="verse" id="V21">21&#160;</span>“Atum aidautijum wainka apajuímtai  </div><div class='q'>kakakchau, dekachu aina nunú emematkujum  </div><div class='q'>mina kajemtijakjum akasmau etagme.  </div><div class='q'>Nuadui Israel aentschau aidau  </div><div class='q'>chichagmash makichkish antakchau aina  </div><div class='q'>nuna wi yayaakui, atumek  </div><div class='q'>kajeakjum waittsattagme.   </div><div class='q'> <span class="verse" id="V22">22&#160;</span>Mina kajetjua duka jiijai betek kegawai.  </div><div class='q'>Iman asa ashí nugka najatamunum kegak  </div><div class='q'>nugkanak ajak aidaujai apea emegkaktatui.  </div><div class='q'>Nuniak muja aidaunmashkam keettawai.   </div><div class='q'> <span class="verse" id="V23">23&#160;</span>Wi atum aidautigminak ashí pegkegchau aina  </div><div class='q'>nuna ishitkattajime waittsatnume tusan.   </div><div class='q'> <span class="verse" id="V24">24&#160;</span>Dutika ai nujantai, nuigtu tsuweakjum jinattagme.  </div><div class='q'>Tuja jata ishamain iyanjamag ijipattawai.  </div><div class='q'>Nuigtushkam kuntin kajen aidaun,  </div><div class='q'>dapi aidaun ishitkattajime.   </div><div class='q'> <span class="verse" id="V25">25&#160;</span>Atumi uchijum aidauk jintá  </div><div class='q'>maa aepeam agtinai.  </div><div class='q'>Tuja atumi jeminia aidaushkam  </div><div class='q'>senchi sapigmagtinai.  </div><div class='q'>Imaaninak uchi tsakat aidau,  </div><div class='q'>nuwauch tsakat aidau, múuntuch aidau,  </div><div class='q'>uchi muntsu muntsuaku aidaush jinawagtinai.   </div><div class='b'> &#160; </div> <div class='q'> <span class="verse" id="V26">26&#160;</span>“Tuja wi anentaimsan, tikich nugkanum  </div><div class='q'>dapampaakan utsagtajai, dutika ai  </div><div class='q'>dita wegantu aidau megkaejamtai,  </div><div class='q'>pachisaish augmatchatai juwaktin ati tusan anentaimsabiajai.   </div><div class='q'> <span class="verse" id="V27">27&#160;</span>Tujash nuna dutika ai shiwag aidau  </div><div class='q'>mina pegkegchau chichagtuinakui,  </div><div class='q'>antutan dakitakun dutikachmaijai.  </div><div class='q'>Wi dutika ai mina shiwag aidau  </div><div class='q'>ememas chichainak: ‘Tuke Pujuu  </div><div class='q'>Israel aents aidaunak jiijag utsagchabi,  </div><div class='q'>jutii aidauti iina senchijijai jiija utsagmaiji’,  </div><div class='q'>tumain asagmatai idaisabiajai.   </div><div class='q'> <span class="verse" id="V28">28&#160;</span>Israel aents aidauk pegkegchau  </div><div class='q'>shiig anentainkachu ainawai.   </div><div class='q'> <span class="verse" id="V29">29&#160;</span>Atumesh shiig anentaimkau ainakjumek,  </div><div class='q'>wi suwimkan amastinaitjime  </div><div class='q'>tusan tiuwaitjim nunú shiig dekau amainaitjume.   </div><div class='q'> <span class="verse" id="V30">30&#160;</span>Atumesh anentaimsagmesh diyagmek,  </div><div class='q'>¿atumi shiwaajum aina nuwiya suntag  </div><div class='q'>ima makichkitak mil suntag  </div><div class='q'>Israel aents aidaun ipisig ishiakua dusha?  </div><div class='q'>¿Tuja atumi shiwaajum jimagchik suntajaitak,  </div><div class='q'>diez mil suntag Israel aents aidaun  </div><div class='q'>ipisjauwa dusha?  </div><div class='q'>Nunak Tuke Pujuu atumi kuitamjamna nunú,  </div><div class='q'>shiwag aidau depetuk amuktinme tusa  </div><div class='q'>tiu asamtai dutijamau ainawai”, tiuwai.   </div><div class='b'> &#160; </div> <div class='q'> <span class="verse" id="V31">31&#160;</span>Iina shiwaaji aina nuna apajuímtaiji aina duka  </div><div class='q'>iina Apajuíjiya nujaig betekchauwa nunak  </div><div class='q'>ditak shiig dekainawai.   </div><div class='q'> <span class="verse" id="V32">32&#160;</span>Dita aidauk sodomanmaya aents,  </div><div class='q'>gomorranmaya aents aajaku aina  </div><div class='q'>nujai betek ainawai, nuadui dita aidauk  </div><div class='q'>uva pegkegchau yapau yuwa jamainun  </div><div class='q'>nejemaina nujai betek ainawai.   </div><div class='q'> <span class="verse" id="V33">33&#160;</span>Nunú vino dita umutaiji aina dushakam  </div><div class='q'>dapi tsagke magkagtina nujai betek ainawai.   </div><div class='b'> &#160; </div> <div class='p'> <span class="verse" id="V34">34&#160;</span>Tuja Apajuí chichaak:  </div><div class='q'>“Wi Israel aents aidaun ayamjakun  </div><div class='q'>dita shiwaaji aidaun tsaiktinaitag nunak  </div><div class='q'>etsegkashtatjai.  </div><div class='q'>Duka makichik waji akik uukam  </div><div class='q'>egkemama numamtinai.   </div><div class='q'> <span class="verse" id="V35">35&#160;</span>Witjai suwimka sukagtinnuk,  </div><div class='q'>nuniau asan tsawan jegakui,  </div><div class='q'>wi suwimkanak susatnaitjai,  </div><div class='q'>wagki nii waittsatna duka tsawantak jegawai.  </div><div class='q'>Tuja nii suwimak jukitnuji umigkamua duka  </div><div class='q'>tsawantak uminui”, tiuwai Apajuí.   </div><div class='q'> <span class="verse" id="V36">36&#160;</span>Tuke Pujuu niina aentsji aidau kakaag  </div><div class='q'>ayamjumamainchaun wainu asa ayamjuktatui.  </div><div class='q'>Ditan ashí amuinak aents inaku waitkatai,  </div><div class='q'>tuja agkan batsamin aina nujai  </div><div class='q'>amukam kakaumainchau dekapeagtai,  </div><div class='q'>Apajuí wait anentug,   </div><div class='q'> <span class="verse" id="V37">37&#160;</span>chichajak: “¿Ii apajuímtaiji aina juju  </div><div class='q'>ayamjutpaktatui tusajum,   </div><div class='q'> <span class="verse" id="V38">38&#160;</span>nunú emematkujum  </div><div class='q'>kuntin maa apeamua nuna wiyaji yuwakjum,  </div><div class='q'>umutai vino nii anagkuamu umuyujum dusha tuwi batsatua?  </div><div class='q'>¡Nunú nantajag atum waitiajum nuna ayamjutpaktinme!  </div><div class='q'>¡Nunú kaunawag kuitamjamkatnume!   </div><div class='q'> <span class="verse" id="V39">39&#160;</span>Ima Wikitjai Apajuínuk.  </div><div class='q'>Tikich Apajuík makichkish atsawai.  </div><div class='q'>Witjai pujuta sukagtinnuk,  </div><div class='q'>tuja wikitjai pujuta ataínnuk.  </div><div class='q'>Witjai suwimka sukagtinnuk, tuja wikitjai tsagkugkagtinnuk.  </div><div class='q'>¡Mina suwimkajua nuna uwemtumainuk  </div><div class='q'>makichkish atsawai!   </div><div class='q'> <span class="verse" id="V40">40&#160;</span>Mina uwejun nayaimpinum takuajai,  </div><div class='q'>nunikan wika Tuke Pujuu asan,  </div><div class='q'>wi dutikatnujun pachisan tajai.   </div><div class='q'> <span class="verse" id="V41">41&#160;</span>Mina puyagjun winchamtinun etsaka jukin,  </div><div class='q'>ya aidauwa pegkegchaun takainak  </div><div class='q'>mina shiwagmatuinak kajegtuinawa nuna  </div><div class='q'>ijinatasan nagkamattajai.   </div><div class='q'> <span class="verse" id="V42">42&#160;</span>Dutikan kuashat aentsun ijinkun  </div><div class='q'>mina puyagjunak numpeagtatjai.  </div><div class='q'>¡Makichkish uwemjachagtatui!  </div><div class='q'>¡Shiwag ijinku nuna apuji aidau achija yajuakbau aina nunashkam ashí ijinattajai!   </div><div class='b'> &#160; </div> <div class='q'> <span class="verse" id="V43">43&#160;</span>“Nuadui ashí tikich aents  </div><div class='q'>judíochu aidautigmesh Apajuí aentsji aina  </div><div class='q'>nujai ijunjajum dakujustajum.  </div><div class='q'>Apajuí niina takajin aidau ijituamunum  </div><div class='q'>atumi shiwaajum aidaunak ijinattawai.  </div><div class='q'>Dutikak niina aentsji aidaunak wait anentug  </div><div class='q'>ditá tudaujinak tsagkujattawai”, tiuwai.   </div><div class='s'>Moisés inagnaku jintinkagtuamu </div> <div class='p'> <span class="verse" id="V44">44&#160;</span>Moisés Josuéjai Israel aents aidau batsatbaunum jeganta dita antuinamunum yama nagkamchak agagbaunum nagkama kantama amukui.   </div><div class='p'> <span class="verse" id="V45">45&#160;</span>Nuna ashí kantama inagnak,   <span class="verse" id="V46">46&#160;</span>nuadui Israel aents aidaun chichajak:  </div><div class='p'>“Wi atumin jintintuajim nunú shiig antuka jukitajum. Nunikjum atumi uchijum aidau jintintuatajum, dutikawajam ditashkam chicham umiktin agagbauwa nuna ashí betek umiktinme.   <span class="verse" id="V47">47&#160;</span>Tuja juju chicham umiktin agagbauwa nunú wainkaya nunin diyakjum umitsuk idaisaigpajum. Juju chicham umiktina nunú atumnak pujutan amawai. Nuniau asamtai, Apajuí nugka anagtamauwa nunú namak Jordágka amain awa nuwi jegagmesh, nunú umiakjum kuashat tsawan pujustinaitjume”, tiuwai.   </div><div class='s'>Apajuí Moisésan Canaán nugkan wainkati tusa iwaintukbau </div> <div class='p'> <span class="verse" id="V48">48&#160;</span>Nunú tsawantin Tuke Pujuu Moisésan wantintuk chichajak:   <span class="verse" id="V49">49&#160;</span>“Muja Abarim tutaya nuwi wetá, nunikam muja Nebo tutai Moab aents aidau nugken yaakat Jericójai niinis awa nuwi wakata. Nunikam, nuwi wajasam Canaán nugkan wi Israel aents aidaun susattag nunú diista.   </div><div class='p'> <span class="verse" id="V50">50&#160;</span>“Nunú mujanum wakattam nuwi amek amina yatsum Aarón Hor nugkanum jakauwa nunismek jakattame.   <span class="verse" id="V51">51&#160;</span>Atumek yumi pukuni jiinbau Meribá-cades tutaya nuwi Israel aents aidau yumi umumain atsutai chichamjuinakui, wi nunú dutikatajum tusan uwejush Sin tutainum tiuwaitjim nunú umikchauwaitjume. Nunú nugkanum Israel aents aidau yumin sumainakui atum mina eme anenjamu ditá emtin iwainakchau ainagme.   <span class="verse" id="V52">52&#160;</span>Nuadui wi Israel aents aidaun nugka susattag duka amek ayatak ikaa wajasam wainkattame. Tujash amek nuwig wayashtatme”, tiuwai Apajuí.   </div><ul class='tnav'>
<li><a href='index.htm'>Deuteronomio</a></li>
<li><a href='DEU31.htm'>&lt;</a></li>
<li><a href='DEU.htm'>32</a></li>
<li><a href='DEU33.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V15">32:15</a>
<span class="ft">“Jesurún” tawa nunak “Israel aents aidaun shiig anentus adayak” tuu adaikau ainawai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
