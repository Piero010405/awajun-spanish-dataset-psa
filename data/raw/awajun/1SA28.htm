<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 1 Samuel 28</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/1SA28.htm" />
</head>
<body>
<ul class='tnav'>
<li><a href='index.htm'>1 Samuel</a></li>
<li><a href='1SA25.htm'>&lt;</a></li>
<li><a href='1SA.htm'>28</a></li>
<li><a href='1SA31.htm'>&gt;</a></li>
</ul>
<div class="main">
 
<div class='chapterlabel' id="V0"> 28</div><div class='s'>Maaniamunum atutkati tusa Aquísh Davitan ipaamu </div> <div class='p'> <span class="verse" id="V1">1&#160;</span>Makichik tsawantai filisteo suntag aidau Israel aents aidaujai maaniawagtatus umintsajui. Nuniagtai apu Aquísh Davitan chichajak:  </div><div class='p'>“Ame amina suntajum aidaujai maaniamunum atujatkati tusan tajame”, tiuwai.   </div><div class='p'> <span class="verse" id="V2">2&#160;</span>Tusa tama David ayaak:  </div><div class='p'>“Ayu, kame atuktagme. Yamai wainkattame juju amina inakem David dutikatta nunú”, tiuwai.  </div><div class='p'>Tutai Aquísh Davitan ayaak:  </div><div class='p'>“Atujatkatin asamin, suntag mina kuitamjin aina nuna apuji adaikatjame”, tiuwai.   </div><div class='s'>Saúl makichik nuwa anentaimas dekamnun iniasbau </div> <div class='p'> <span class="verse" id="V3">3&#160;</span>Nunú tsawantinig Samuelak yaunchuk jakau asa atsujakui. Nii jakamtai Israel aents aidau senchi buutiaju ainawai. Nunikag nii akiinamunmak yaakat Ramá ukusajui. Tuja aents anentaimas dekamin aidau, nuigtu jakau wakanin untsujuk chichau aidau aatus Israel aents aidau nugken batsatunak Saúl ashí jiig utsagkui.   </div><div class='p'> <span class="verse" id="V4">4&#160;</span>Dutikau ai makichik tsawantai filisteo aidau ijunjajui. Nunikag uminas yaakat Sunem jegawag nuwi aakmag batsamas maaniawagtatus shiyakajui. Nuninai Saúlchakam niina suntaji Israel aents aidaujai muja Guilboa tutainum ijunjajui.   <span class="verse" id="V5">5&#160;</span>Nuwi wajas diikma filisteo aidau aakmag batsatun wainkauwai, nunik shiig senchi ishamkauwai.   <span class="verse" id="V6">6&#160;</span>Nuniak Tuke Pujuun iniasui. Tujash Tuke Pujuuk kajanmagkesh, nuniachkush Urim tutai aajakua nuigkish, nuniachkush profetayaigkish ujakchauwai.   <span class="verse" id="V7">7&#160;</span>Dutikam niina suntaji apuji aidaun chichajak:  </div><div class='p'>“Wetajum nunikjum makichik nuwa jakau wakanin untsuka chichau aina nunin egaktajum. Dutikawagmin ¡Apajuísh wajina dutikati tujutuaki nuna iniasan dekatjai!” tiuwai.  </div><div class='p'>Tusa tutai dita ainak:  </div><div class='p'>“Endornum aents jakau wakanin untsuka chichau makichik nuwa pujawai”, tusa ujakajui.   </div><div class='p'> <span class="verse" id="V8">8&#160;</span>Tusa ujakam Saúl nuna wejak dekajuawainum tusa tikich jáanchin nugkujui.  </div><div class='p'>Nunik jimag aents uyuntsam kashi nunú nuwa pujamunum weuwai. Nunik jegaa chichajak:  </div><div class='p'>“¡Wait aneasam aents jakau wakani untsugtukta, iniasan dekaatjai wajinjuttig!” tau.   </div><div class='p'> <span class="verse" id="V9">9&#160;</span>Tama nuwa ayaak:  </div><div class='p'>“Aents anentaimas dekamin aidau, nuigtu jakau wakanin untsuka chichau aidau juwi batsatun Saúl jiija utsagmaya nunú ame dekam jamah. Nunin aish ¿wagka wi bakumamainush, tuja ameshkam bakumamainush tuu wekaeme?” tau.   </div><div class='p'> <span class="verse" id="V10">10&#160;</span>Tutai Saúl Tuke Pujuu daajin niina chichajak:  </div><div class='p'>“¡Ishamkagtukaipa utugchatak atsugtamtatui, Tuke Pujuu daajin tajame!” tiuwai.   </div><div class='p'> <span class="verse" id="V11">11&#160;</span>Tutai nuwa ayaak:  </div><div class='p'>“Tujash ¿yana wakanin untsugtukti tusamea tame?” tau. Tama:  </div><div class='p'>“¡Samuela wakani untsugtukta!” tiuwai.   </div><div class='p'> <span class="verse" id="V12">12&#160;</span>Tusa tima Samuela wakanin untsuka wainkauwai. Nunik senchi untsumak Saúlan chichajak:  </div><div class='p'>“¿Wagka minash tsanujaume? ¡Ame Saúlaitam jamah!” tau.   </div><div class='p'> <span class="verse" id="V13">13&#160;</span>Tutai Saúl chichajak:  </div><div class='p'>“Ishamkagtukaipa, ¿ya wainkaume?” tau. Tusa tama:  </div><div class='p'>“Makichik Apajuí nugkaya nayaimpinum waun wainjai”, tau.   <span class="verse" id="V14">14&#160;</span>Tutai nii iniak:  </div><div class='p'>“¿Wajukuita niimesh?” tau. Tama nii ayaak:  </div><div class='p'>“Auk makichik aishmag múuntuch jáanchin nugkuajui”, tau. Tusa tutai Samuelnap dekas wainkae tiuwai. Tusa Samuelan eme anentus tikishmag tsuntsuma nijayin nugka antig pujusui.   <span class="verse" id="V15">15&#160;</span>Nunik pujus iniau. Tusa iniam Samuel Saúlan ayaak:  </div><div class='p'>“¿Wagka minash taati tusamesh waitkajame?” tau. Tama Saúl ayaak:  </div><div class='p'>“Filisteo aidau jetetainakui shiig senchi ishamkagtajai, tuja Apajuíshkam idaituse. Nuadui wi untsuaish profetayaigkish, nuniachkush kajanmagkesh aigtsui. Dutijakui wisha wajina dutikmainaitja nuna tujutti tusan amina untsukjame”, tau.   </div><div class='p'> <span class="verse" id="V16">16&#160;</span>Tutai Samuel ayaak:  </div><div class='p'>“¿Tuke Pujuu kajegtamak idaitamas, amina shiwaajum wajasa nuniaish wagka minash ininme?   </div><div class='p'> <span class="verse" id="V17">17&#160;</span>“Tuke Pujuu amina idaitamsatnun pachis mina ujatkamtai wi amina ujakuitjame. Nuna umiak ame apuitam nunak atanjamki amina kumpajum Davitan susae,   <span class="verse" id="V18">18&#160;</span>wagki nii inapagbau umigkachu asamin. Nuigtushkam Amalec aents aidau ashí ditá tagkuji aidaujai ijinatajum tujabau umikchauwaitme. Nuadui Apajuí amina idaitamsa nunak dutijamae.   </div><div class='p'> <span class="verse" id="V19">19&#160;</span>“Nuigtushkam Israel aents aina nunak filisteo aidau depetuk ijinati, dutikak aminashkam mantamatnume tusa idaitamsattawai. Tuja kashin ame, amina uchijum aina nujai jinaattagme. Tuja Israel aents aidau batsata nunashkam filisteo aents aidau depetuk achija yajuaktinme tusa Tuke Pujuu idaisae”, tiuwai.   </div><div class='p'> <span class="verse" id="V20">20&#160;</span>Tusa tama Saúlak nuna antuk puyatuk, esajam wajakin jaka iyantui. Wagki nunak makichik tsawan, nuigtu makichik kashi yujumkan yutsuk wekagu asa nunikui.   </div><div class='p'> <span class="verse" id="V21">21&#160;</span>Nunik Saúl jaka iyanmatai, nunú nuwa dekamin jegantun chichajak:  </div><div class='p'>“Wika amina inakminuk wi mantamnamainun dekayatkun, amina umiju asan ame segatbaunak ashí umikjai.   <span class="verse" id="V22">22&#160;</span>Nuadui wi titatjam nunú ameshkam umikta: Yujumkan amasmatai yuwata, nunika ichichmamjam weminum”, tiuwai.   </div><div class='p'> <span class="verse" id="V23">23&#160;</span>Tusa tamash Saúlak yujumak yutanak dakitau. Nunitai suntaja apuji aidau, dekas yuwata tusa nunú nuwajai ijuntujag imatjuidau. Ima imatjam ayu tiuwai. Tusa nugká tepau nantaki pegaknum jeganta ekemsauwai.   </div><div class='p'> <span class="verse" id="V24">24&#160;</span>Nunik eketai nunú nuwa makichik toro tsakat duwejam niinu pujaun mauwai. Nuigtushkam harinan levadurajai pachimtsuk naneja pagkan inajuauwai.   <span class="verse" id="V25">25&#160;</span>Nuna umika juki Saúlan niina suntaji aidaujai susauwai. Dutikam nuna yuwawag akatmamjag nunú kashik dita aakjin waketjajui.   </div><ul class='tnav'>
<li><a href='index.htm'>1 Samuel</a></li>
<li><a href='1SA25.htm'>&lt;</a></li>
<li><a href='1SA.htm'>28</a></li>
<li><a href='1SA31.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
