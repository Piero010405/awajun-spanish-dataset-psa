<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Iwainakbau 4</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/REV04.htm" />
</head>
<body>
<ul class='tnav'>
<li><a href='index.htm'>Iwainakbau</a></li>
<li><a href='REV03.htm'>&lt;</a></li>
<li><a href='REV.htm'>4</a></li>
<li><a href='REV05.htm'>&gt;</a></li>
</ul>
<div class="main">
 
<div class='chapterlabel' id="V0"> 4</div><div class='s'>Nayaimpinmaya emematbau </div> <div class='p'> <span class="verse" id="V1">1&#160;</span>Ju nunikmatai niimkaman, nayaimpinmaya makichik waiti ujani atatman wainkabiajai, nagkamchakun chichaman antukag duka trompeta wajukea imatuk mina aujtak: “Jui wakata, nunikamin ju nagkaemagmatai atak wají nagkaemagtin aina nuna wi iwaintuktajame”, tujutmayi.   </div><div class='p'> <span class="verse" id="V2">2&#160;</span>Nuna taig, Wakaní senchijí minai tajutuabi, nunikmatai diikman nayaimpinum ekeemtai umikbaunum makichik ekeemtatman wainkabiajai.   <span class="verse" id="V3">3&#160;</span>Nunú ekeemtainum eketa nuna niimeg, kaya jaspe tutai nuigtú cornalina tutai aina nujai betekmamtinuyi; nunú eketa nuna tentea arco iris amayi, kaya esmeralda tutaiya nuna niimejai betekmamtin.   <span class="verse" id="V4">4&#160;</span>Nunú ekeemtaiya nuna tentea, veinticuatro ekeemtai aidau agmayi; nuanui veinticuatro anciano aidau jaanch puju aidaun nugkuinaju, corona oro aidaun atsejaku pekabiagmayi.   <span class="verse" id="V5">5&#160;</span>Nunú ekeemtai ejapen awa nuiya peem aidau, chaajip aidau, chichamushkam jiiniagmayi, nuigtú ekeemtai eemtin siete jii ekemagbau amayi, duka siete Wakan Apajuinu aina nuuwayi.   <span class="verse" id="V6">6&#160;</span>Nuigtushkam ekeemtaiya nuna eemtin nayantsa numamtin vidrio<a href="#FN1" class="notemark">*<span class="popup">“Vidrio” tawa duka botella saawiyama nuninai.</span></a> saawiya iman wajas amayi.  </div><div class='p'>Nuigtú ekeemtai ejapen awa nuna tentea cuatro iwaaku aidau wajagmayi, ukuujin, eemtinish kuashat jii ajamu aidau.   <span class="verse" id="V7">7&#160;</span>Dekatkau iwaakua duka león niimtinuyi nuniai tikichia duka toro tsakata nuní niimtinuyi, kampatuma nuna yapig aentsú yapijai betekmamtinuyi, nuniai cuatroa duka ukukui nanamua nuninuyi.   <span class="verse" id="V8">8&#160;</span>Nunú cuatro iwaaku aina duka, makí makichik seis nanape ajiagmayi, jiishkam ashí iyashin ajiagmayi; nunú iman aidau tuke itattsuk tsawai, kashijai:  </div><div class='q'>“¡Pegkegmai, pegkegmai, pegkegmai,<a href="#FN2" class="notemark">†<span class="popup">Is. 6.2-3.</span></a>  </div><div class='q'>Apu Apajuí ashí senchigtin,  </div><div class='q'>tuke pujuu, nuigtush tuke pujujakú, jui taatna nunú!”, awajiagmayi.   </div><div class='m'> <span class="verse" id="V9">9&#160;</span>Nunú iwaaku aidau Apajuí tuke pujuwa nu, ekeemtainum eketun emematuinak, eme anentus see tuinak ajumaish tuke pujutna nuna imatjiagtai;   <span class="verse" id="V10">10&#160;</span>veinticuatro apu aidau ekeemtainum eketa nuna emtin tikishmajag ajumaish tuke pujuwa nuna emematuinak, dita coronaji aidaun jukiag niina eemtin apujtuinak:   </div><div class='q'> <span class="verse" id="V11">11&#160;</span>“Apuh, iina Apajuijiya ameketme ememattaim, nuigtush eme anentai,  </div><div class='q'>nuigtushkam senchigtinaitam ibau asam.  </div><div class='q'>Wagki ame ashí wají aidauk najankauwaitme,  </div><div class='q'>dutikamu asag ame wakejusam najankauwaitam nunisag, ame wakegamunmag ainawai”, awajiagmayi.   </div><ul class='tnav'>
<li><a href='index.htm'>Iwainakbau</a></li>
<li><a href='REV03.htm'>&lt;</a></li>
<li><a href='REV.htm'>4</a></li>
<li><a href='REV05.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V6">4:6</a>
<span class="ft">“Vidrio” tawa duka botella saawiyama nuninai.</span></p>
<p class="f" id="FN2"><span class="notemark">†</span><a class="notebackref" href="#V8">4:8</a>
<span class="ft">Is. 6.2-3.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
