<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Salmos 80</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/PSA080.htm" />
</head>
<body>
<ul class='tnav'>
<li><a href='index.htm'>Salmos</a></li>
<li><a href='PSA073.htm'>&lt;</a></li>
<li><a href='PSA.htm'>80</a></li>
<li><a href='PSA084.htm'>&gt;</a></li>
</ul>
<div class="main">
 
<div class='chapterlabel' id="V0"> 80</div><div class='s'>Tuke Pujuuwah, wait anenkagtugta </div> <div class='d'>Asaf kantamamu </div> <div class='q'> <span class="verse" id="V1">1&#160;</span>Apajuí, Israel aents aidaun kuitamnuh,  </div><div class='q'>¡ame José wegantu aina duka  </div><div class='q'>aents uwigjin kuitamas awekauwama numamtuk  </div><div class='q'>kuitamsa awekame!  </div><div class='q'>¡Ame querubin aidauk iname!  </div><div class='q'>¡Iman asam Efraín wegantu aidau,   </div><div class='q'> <span class="verse" id="V2">2&#160;</span>Benjamín wegantu aidau,  </div><div class='q'>Manasés wegantu aidau wait anenjata!  </div><div class='q'>Dutikakum amina senchigmijai uwemtikagtugta.   </div><div class='q'> <span class="verse" id="V3">3&#160;</span>Tuke Pujuuwah, ¡iina pujutji yapagkagtuam  </div><div class='q'>yaunchuk ayag iman ekagtita!  </div><div class='q'>Dutikagtuawaminig jutiishkam uwemjagtatji.   </div><div class='b'> &#160; </div> <div class='q'> <span class="verse" id="V4">4&#160;</span>Tuke Pujuu ashí senchigtinuh,  </div><div class='q'>amina aentsjum aidau  </div><div class='q'>segapainakui dakitam dusha  </div><div class='q'>¿wajupa kuashta aikash pujugtatme?   </div><div class='q'> <span class="verse" id="V5">5&#160;</span>Yutai sukagtumaina nunú  </div><div class='q'>waitut sukagtusmayume,  </div><div class='q'>tuja umutai umumaina nunú  </div><div class='q'>waitiaku buutbau sukagtusmayume.   </div><div class='q'> <span class="verse" id="V6">6&#160;</span>Iina nugkega nuna yantamen batsamin aina  </div><div class='q'>nunú atsaneaku dushiktai ekagtiume.   </div><div class='q'> <span class="verse" id="V7">7&#160;</span>Apajuí ashí senchigtinuh,  </div><div class='q'>¡iina pujutji yapajiam  </div><div class='q'>yaunchuk ayag iman ekagtita!  </div><div class='q'>Dutikagtuawaminig jutiishkam uwemjagtatji.   </div><div class='b'> &#160; </div> <div class='q'> <span class="verse" id="V8">8&#160;</span>Uva numiji<a href="#FN1" class="notemark">*<span class="popup">“Uva numiji” tawa nunak Israel aents aidau Egipto nugkanum batsatun Apajuí jiija yajuak Canaán nugkanum ikaunma, nuwi aents aidaun jiija utsaak nunú nugkanum batsasua nuna taku tawai.</span></a> egiptunmaya jukim  </div><div class='q'>juwi itaam, aents pegkegchau aidau  </div><div class='q'>jiija utsaakum juju nugkanum ajabiume.   </div><div class='q'> <span class="verse" id="V9">9&#160;</span>Dutikam shiig tsapaiti tusam nugka iwajabiume,  </div><div class='q'>dutikawamin nuwi tsapaka  </div><div class='q'>ashí nugkan jamagmayi.   </div><div class='q'> <span class="verse" id="V10">10&#160;</span>Imaniku asa nunú tsakaak  </div><div class='q'>muja aidaunak bikintu awajsabi;  </div><div class='q'>dutikak numi múun aidaunash  </div><div class='q'>nagkagag niina kanawen yutua asabi.   </div><div class='q'> <span class="verse" id="V11">11&#160;</span>Imaniau asa kanawe aidauk  </div><div class='q'>nayantsanum jegabi.  </div><div class='q'>Tuja nuwi yama tsapaidaushkam  </div><div class='q'>namak Eufratesa imanui jegabi.   </div><div class='q'> <span class="verse" id="V12">12&#160;</span>Uva ajakbau peejamua dusha  </div><div class='q'>¿wagka yumpuntuamesh agkantash awajtusume,  </div><div class='q'>aents aidau nagkaemainak  </div><div class='q'>akajag yajumtinme tusamesh?   </div><div class='q'> <span class="verse" id="V13">13&#160;</span>Paki utsantua tegaja ijinui.  </div><div class='q'>¡Kuntin ikamia aidau amuinawai!   </div><div class='b'> &#160; </div> <div class='q'> <span class="verse" id="V14">14&#160;</span>Amek Apajuí ashí senchigtinaitme,  </div><div class='q'>iman asam wait aneasam  </div><div class='q'>nayaimpinum pujusam  </div><div class='q'>juju uva ajakbauwa nunú kuitamkata.   </div><div class='q'> <span class="verse" id="V15">15&#160;</span>Juju uva ayá duka ame ajakbau ainawai,  </div><div class='q'>nuadui kuitamkata.   </div><div class='q'> <span class="verse" id="V16">16&#160;</span>Tuja uva numijin tsupig apea ijinuk,  </div><div class='q'>ameshkam dutiksamek ijinata.   </div><div class='q'> <span class="verse" id="V17">17&#160;</span>Untsu apu ati tusa ame etegkamua duka  </div><div class='q'>kuitamkata, dutikakum yaigta.   </div><div class='q'> <span class="verse" id="V18">18&#160;</span>Tuja yamai nagkamsaik  </div><div class='q'>makichkish aminig tsujakchattaji.  </div><div class='q'>¡Pujut sukagtusta ima aminig  </div><div class='q'>kajitmamsa batsamsagmi!   </div><div class='b'> &#160; </div> <div class='q'> <span class="verse" id="V19">19&#160;</span>Chah, Tuke Pujuuwah, ametme  </div><div class='q'>Apajuí ashí senchigtinmek,  </div><div class='q'>nuadui ¡iina pujutji yapajiam  </div><div class='q'>yaunchuk ayag iman ekagtita!  </div><div class='q'>¡Dutikagtuawaminig jutiishkam uwemjagtatji!   </div><ul class='tnav'>
<li><a href='index.htm'>Salmos</a></li>
<li><a href='PSA073.htm'>&lt;</a></li>
<li><a href='PSA.htm'>80</a></li>
<li><a href='PSA084.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V8">80:8</a>
<span class="ft">“Uva numiji” tawa nunak Israel aents aidau Egipto nugkanum batsatun Apajuí jiija yajuak Canaán nugkanum ikaunma, nuwi aents aidaun jiija utsaak nunú nugkanum batsasua nuna taku tawai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
