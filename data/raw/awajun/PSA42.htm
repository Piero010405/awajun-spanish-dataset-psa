<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Salmos 42</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/PSA042.htm" />
</head>
<body>
<ul class='tnav'>
<li><a href='index.htm'>Salmos</a></li>
<li><a href='PSA040.htm'>&lt;</a></li>
<li><a href='PSA.htm'>42</a></li>
<li><a href='PSA043.htm'>&gt;</a></li>
</ul>
<div class="main">
 
<div class='ms'>LIBRO II  </div><div class='chapterlabel' id="V0"> 42</div><div class='mr'>(Salmos 42—72)  </div><div class='s'>Wi jinta niimjamua duka Apajuíyai </div> <div class='d'>Coré uchiji aidau kantamawagbau </div> <div class='q'> <span class="verse" id="V1">1&#160;</span>Japa senchi kitamak uwagtatus yumin egama numamtuk  </div><div class='q'>wika Apajuíjuh, amina egajame.   </div><div class='q'> <span class="verse" id="V2">2&#160;</span>Apajuí pujuta sukagtina nuna wainkatasan,  </div><div class='q'>aents kitakai waitiak yumin egamaina  </div><div class='q'>numamtuk egajai.  </div><div class='q'>¿Wajutik wisha ataktush  </div><div class='q'>Apajuí jee pegkegma nuwish wayatja? tusan  </div><div class='q'>anentaima pujajai.   </div><div class='q'> <span class="verse" id="V3">3&#160;</span>Nuadui tsawaish,  </div><div class='q'>tuja kashish buutú pujajai,  </div><div class='q'>nuniai aents aidau inintuinak:  </div><div class='q'>“¿Amina Apajuígmesha?” tujutuinawai.   </div><div class='b'> &#160; </div> <div class='q'> <span class="verse" id="V4">4&#160;</span>Nuwi anentaimkunuk  </div><div class='q'>wake besemag dekapeajai.  </div><div class='q'>Wi yaunchuk aents aidaun yajuakan  </div><div class='q'>Apajuí jee pegkegma nuwi emai,  </div><div class='q'>shiig aneasag Apajuín emematuinak  </div><div class='q'>untsumki shimuyanum nuna anentaimjai.  </div><div class='q'>¡Yajauwajah ijunja Apajuí emematbau!   </div><div class='b'> &#160; </div> <div class='q'> <span class="verse" id="V5">5&#160;</span>Iman aish ¿wagkanuk wisha mijaktaja?  </div><div class='q'>Wi puyatjumainuk atsawai.  </div><div class='q'>Apajuí uwemtikagtina nuwig  </div><div class='q'>kajintsan anentaimtatjai,  </div><div class='q'>nuniakun ima niinak ememattatjai.   </div><div class='b'> &#160; </div> <div class='q'> <span class="verse" id="V6">6&#160;</span>Shiig aneasa pujuschamin  </div><div class='q'>wake besemag dekapeajai,  </div><div class='q'>nuniakun muja Hermón  </div><div class='q'>tuja muja Misar tutainum  </div><div class='q'>namak Jordágka nujinchi jinagbaunum  </div><div class='q'>pujusan aminí senchi anentaimjai.   </div><div class='q'> <span class="verse" id="V7">7&#160;</span>Tuja ame najankamu aidau  </div><div class='q'>mujanum wajasa antam,  </div><div class='q'>namaka nujinchi chichijam  </div><div class='q'>tuna detau aidau senchi uutak,  </div><div class='q'>ishamain wajama imanik  </div><div class='q'>wi waitiamua duka minitjawai.   </div><div class='q'> <span class="verse" id="V8">8&#160;</span>Tujash kashi kashinig  </div><div class='q'>Tuke Pujuu niina anenkega duwi minak yaintui;  </div><div class='q'>nuadui wishakam  </div><div class='q'>Apajuí mina pujutan suja nuna emematkun  </div><div class='q'>kashi kantamtanak mijattsujai,  </div><div class='q'>nuniakun segatnashkam segatskek idaitsujai.   </div><div class='q'> <span class="verse" id="V9">9&#160;</span>Apajuí mina ayamjutna nuna chichagkun:  </div><div class='q'>“¿Wagka minash kajimatjukiume?  </div><div class='q'>¿Wagkanuk wisha mina shiwag aintuinakuish,  </div><div class='q'>wake besemjash wekaetaja?” tajai.   </div><div class='q'> <span class="verse" id="V10">10&#160;</span>Mina shiwag aidau dushiktuinak:  </div><div class='q'>“¿Amina Apajuígmesha?”  </div><div class='q'>tusa aju ajumag inintuinawai.  </div><div class='q'>Imatjutiagtai mina ukunchig najautuinawai.   </div><div class='b'> &#160; </div> <div class='q'> <span class="verse" id="V11">11&#160;</span>Tuja ¿wagkanuk wisha mijaktaja?  </div><div class='q'>Wi puyatjumainuk atsawai.  </div><div class='q'>Apajuí uwemtikagtina nuwig  </div><div class='q'>kajintsan anentaimtatjai,  </div><div class='q'>nuniakun ima niinak ememattatjai.  </div><div class='q'>¡Niyai mina Apajuíg uwemtijinuk!   </div><ul class='tnav'>
<li><a href='index.htm'>Salmos</a></li>
<li><a href='PSA040.htm'>&lt;</a></li>
<li><a href='PSA.htm'>42</a></li>
<li><a href='PSA043.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
