<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Oseas 4</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/HOS04.htm" />
</head>
<body>
<ul class='tnav'>
<li><a href='index.htm'>Oseas</a></li>
<li><a href='HOS03.htm'>&lt;</a></li>
<li><a href='HOS.htm'>4</a></li>
<li><a href='HOS05.htm'>&gt;</a></li>
</ul>
<div class="main">
 
<div class='chapterlabel' id="V0"> 4</div><div class='s'>Apajuí Israel aents aidaun utugchatan apujtusbau </div> <div class='p'> <span class="verse" id="V1">1&#160;</span>Israel aents aidauwah, Tuke Pujuu chichaa nunú antuktajum.  </div><div class='q'>“Juju nugkanmayag waitjutsuk chichauk atsawai,  </div><div class='q'>tikichjaish aneeninatsui.  </div><div class='q'>Tuja minashkam iina Apajuíjiyapi tujutuinatsui.  </div><div class='q'>Nuadui juju nugka juwi batsamin aidaunak  </div><div class='q'>Apajuí chichaman umigkae.   </div><div class='q'> <span class="verse" id="V2">2&#160;</span>Juju nugka juwig ayatak waitjamu,  </div><div class='q'>umikchatnaitak Apajuí daaji adaisa tsanumat,  </div><div class='q'>magkagtut, kasamat, nuwennush, aishinnush  </div><div class='q'>antugdayas batsamtsuk ikagdaibau,  </div><div class='q'>aju ajumag magkagtamu aina duke piyak awai.   </div><div class='q'> <span class="verse" id="V3">3&#160;</span>Iman wajas au asamtai, aents aidauk buutuinawai,  </div><div class='q'>nuninak kakaagchamin dekapenawai,  </div><div class='q'>tuja kuntin ikamia aidaush, chigki aidaush,  </div><div class='q'>namak nayantsanmaya aidaush ashí jinuinawai.”   </div><div class='s'>Sacerdote aidau <br/> suwimkan jukiagtatui tusa <br/> Tuke Pujuu tiuwai </div> <div class='q'> <span class="verse" id="V4">4&#160;</span>Tuke Pujuu chichaak:  </div><div class='q'>“¡Sacerdote aidauk makichkikesh  </div><div class='q'>tikich aidaunak jiyakchati!  </div><div class='q'>Tuja utugchatnakesh apujtuschati.  </div><div class='q'>Wika atum sacerdote aidautigminak kajejajime.   </div><div class='q'> <span class="verse" id="V5">5&#160;</span>Atumek tsawaish kashish,  </div><div class='q'>tuke pegkegchau takamjume,  </div><div class='q'>nuniakjum tikich profeta aidaush,  </div><div class='q'>pegkegchau takamtikagme.  </div><div class='q'>Nunin asagmin amina aentsjum aidaunak ijinattajai.   </div><div class='q'> <span class="verse" id="V6">6&#160;</span>Mina aentsug aidauk dita Apajuíjichua nunin anenjuidau asagmatai ijinauwaitjai.  </div><div class='q'>Untsu amek sacerdote mina umigtukchau asamin,  </div><div class='q'>wi aminak ajapattagme,  </div><div class='q'>wagki amek mina chichameg umikchaume,  </div><div class='q'>nuadui atum wegantu aidaunashkam pachikchatnaitjai.   </div><div class='q'> <span class="verse" id="V7">7&#160;</span>Kuashat sacerdote kawenakug,  </div><div class='q'>imanisag pegkegchaun takainak mina shiwagmatiagmayi.  </div><div class='q'>Nuadui eme anentam aina nunak,  </div><div class='q'>dushiktai awajsagtatjai.   </div><div class='q'> <span class="verse" id="V8">8&#160;</span>Tuja mina aentsug aidau  </div><div class='q'>dita tudaujin tsagkugnajagtatus  </div><div class='q'>kuntinun ikaunmagtai Sacerdote aidauk nuna yusa batsatu asag,  </div><div class='q'>puyatjutsuk pegkegchaun takastinme tusag idayinawai.   </div><div class='q'> <span class="verse" id="V9">9&#160;</span>Nunin asagmatai, ditanak mina aentsug aidaujai ijumjan  </div><div class='q'>suwimkan susagtatjai.   </div><div class='q'> <span class="verse" id="V10">10&#160;</span>Mina umigtutan idaisaju asag  </div><div class='q'>imanik yuwinakush shiig aneasag pujuschagtinai.  </div><div class='q'>Tuja uchi akiami tusag tuinakush  </div><div class='q'>uchinash akiachagtinai”, tawai.   </div><div class='s'>Wainka apajuímtai aidaun <br/> Israel aents aidau <br/> emematiagbau </div> <div class='q'> <span class="verse" id="V11">11&#160;</span>Nuigtushkam Apajuí chichaak:  </div><div class='q'>“Israel aents aidauk nuwan yujajuinak,  </div><div class='q'>vino nampe yujau asag, shiig anentaimja  </div><div class='q'>pujumainjig atsujuinawai.   </div><div class='q'> <span class="verse" id="V12">12&#160;</span>Nunin asag numi dakumka najanamu aidaun wajinjutpatig,  </div><div class='q'>tuja atakea duish wajukatnukitji tusag  </div><div class='q'>nuna jegantun iini yujawai.  </div><div class='q'>Pakijintanak idaimainchau dekapedau asag,  </div><div class='q'>mina aentsug aidauk nuna yujajuinak  </div><div class='q'>mina umigtutan tupanjujag wagakag wainak yujawai.   </div><div class='q'> <span class="verse" id="V13">13&#160;</span>Nugka nainnum wakag imanui numi ayaunum  </div><div class='q'>nuna wakentin bikintunum,  </div><div class='q'>kuntinu maa apenak, kugkuin incienson apenak  </div><div class='q'>dita apajuímtaijin emematuinawai.  </div><div class='q'>¡Dita nawanji aidauk tuja dita uchijin nuwe aidaushkam  </div><div class='q'>nuwa akika dutiktai aina nujai betek ainawai!   </div><div class='q'> <span class="verse" id="V14">14&#160;</span>Nunik pegkegchaun takamainakuish,  </div><div class='q'>wika ditanak suwimkanak susashtatjai,  </div><div class='q'>wagki atumshakam nuwa wainka apajuímtai  </div><div class='q'>aidaun apajuímin aina nuninjai tsanijinjume.  </div><div class='q'>Aents shiig anentaimsa pujutan megkaga  </div><div class='q'>duka tuke beseak nuninawai.   </div><div class='q'> <span class="verse" id="V15">15&#160;</span>Israel aents aidauwah, atum aidautijum,  </div><div class='q'>wainka apajuímtai yujagjuminish,  </div><div class='q'>Judá wegantu aidauk atum pegkegchau takajum nunak takaschagtatui.  </div><div class='q'>¡Guilgalnum, tuja Bet-avénnumshakam  </div><div class='q'>dakumka najanamu ememattai aina duka emematigpa!  </div><div class='q'>¡Nuigtush Tuke Pujuu daajin umiktatjai tusagmek  </div><div class='q'>tuu yujaigpajum!   </div><div class='q'> <span class="verse" id="V16">16&#160;</span>Israel aents aidauk antakchau intimkiu,  </div><div class='q'>burro nuwa unuinakchamujai betek ainawai.  </div><div class='q'>Nunin aina nunash itugsag Tuke Pujuush  </div><div class='q'>uwig tsakatuch chijichi pegkeg samekbau ayamunum  </div><div class='q'>kuitamaina ¿imatiksash kuitamkati?   </div><div class='q'> <span class="verse" id="V17">17&#160;</span>Israel aents aidauwah,  </div><div class='q'>wainka apajuímtai aidau ememattasajum wakegakjumek  </div><div class='q'>emematu yujatajum.  </div><div class='q'>¿Atumek datsaamtak wakegajum,  </div><div class='q'>atsa shiig anentam atak wakegajum?   </div><div class='q'> <span class="verse" id="V18">18&#160;</span>¡Nampenakug nuwa akika dutiktai aina nuna yujajuinawai!  </div><div class='q'>Pegkeg takatnak dakituinak,  </div><div class='q'>pegkegchau datsanmainun yujajuinawai.   </div><div class='q'> <span class="verse" id="V19">19&#160;</span>Wainka apajuímtai aina nuninun  </div><div class='q'>emematu yujaidau asag,  </div><div class='q'>dase chijichi kagakun umpui ajapama numamtuk  </div><div class='q'>ajapeam agtatui”, tiuwai.   </div><ul class='tnav'>
<li><a href='index.htm'>Oseas</a></li>
<li><a href='HOS03.htm'>&lt;</a></li>
<li><a href='HOS.htm'>4</a></li>
<li><a href='HOS05.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
