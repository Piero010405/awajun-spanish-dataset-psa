<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Iwainakbau 7</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/REV07.htm" />
</head>
<body>
<ul class='tnav'>
<li><a href='index.htm'>Iwainakbau</a></li>
<li><a href='REV06.htm'>&lt;</a></li>
<li><a href='REV.htm'>7</a></li>
<li><a href='REV08.htm'>&gt;</a></li>
</ul>
<div class="main">
 
<div class='chapterlabel' id="V0"> 7</div><div class='s'>144 mil nijayin agatkamu aidau </div> <div class='p'> <span class="verse" id="V1">1&#160;</span>Nunú nagkaemakiu ai, wainkabiajai cuatro ángel aidau, cuatro nugka najatamu aina nui kanajag, cuatro dase aina nunú nugkanum dasentak nayantsan, makichik numinakesh umpuini tusag emetuawag ijuntatman.   <span class="verse" id="V2">2&#160;</span>Nuigtushkam wainkabiajai tikich ángel etsá jiintaiya nuiya sello Apajuí tuke pujuwa nudaun takaku minittaman; nuniak cuatro ángel aina nuna senchi untsuká, senchin susami nugka, nayantsajai emeskatna nuna;   <span class="verse" id="V3">3&#160;</span>dutika chichajak: “Yamaikik nugkak, nayantsak, numi aina dushakam emeskaigpajum, iina Apajuiji inake aina nuna nijayin eke selló awagmatsjinkik”, timayi.   </div><div class='p'> <span class="verse" id="V4">4&#160;</span>Nuniaig: “Ashí Israela uchijí weantu aidau dekapamak, ciento cuarenta y cuatro mil aidau nijayin selló awakamu ainawai”, tabaun antukbaijai.   <span class="verse" id="V5">5&#160;</span>Judá weantunmaya doce mil,  </div><div class='q'>Rubén weantunmaya doce mil,  </div><div class='q'>Gad weantunmaya doce mil,   </div><div class='q'> <span class="verse" id="V6">6&#160;</span>Aser weantunmaya doce mil,  </div><div class='q'>Neftalí weantunmaya doce mil,  </div><div class='q'>Manasés weantunmaya doce mil,   </div><div class='q'> <span class="verse" id="V7">7&#160;</span>Simeón weantunmaya doce mil,  </div><div class='q'>Leví weantunmaya doce mil,  </div><div class='q'>Isacar weantunmaya doce mil,   </div><div class='q'> <span class="verse" id="V8">8&#160;</span>Zabulón weantunmaya doce mil,  </div><div class='q'>José weantunmaya doce mil,  </div><div class='q'>Benjamín weantunmaya doce mil.   </div><div class='s'>Pujun nugkuinaju aidau kuashat tuwakbau </div> <div class='p'> <span class="verse" id="V9">9&#160;</span>Nunú nagkaemakiu ai diikman, ashí nugkanmaya aents aidau shiig kuashat, makichkish dekaapamainchau ditash chichaaku aidau, ditash niimtin aidau, yaaktanmaya aidaushkam ekeemtai pujá nuna emtin, nuigtú Uwijá emtin, jaanch pujun nugkuaju aidau dukan takuinasua ijunaidaun wainkabiajai.   <span class="verse" id="V10">10&#160;</span>Nuninak senchi untsumkag:  </div><div class='q'>“¡Uwemta duka ekeemtainum Apajuí eketa nudauwai,  </div><div class='q'>nuigtushkam Uwigdauwai!”, wajagmayi.   </div><div class='m'> <span class="verse" id="V11">11&#160;</span>Nuniai ashí ángel aidau ekeemtaiya nuna, anciano aidaunash, nuigtú cuatro iwaaku aina nunashkam tentea wajagmayi; nunú aina nujai ekeemtai eemtin tikishmajag nijayin nugkan antig pujusag Apajuin emematuinak:   </div><div class='q'> <span class="verse" id="V12">12&#160;</span>“¡Aatus atí!  </div><div class='q'>Emematbau, niina imanjiya dushakam,  </div><div class='q'>yachajishkam, see tutai, eme anentsá diitash,  </div><div class='q'>senchijish, ichichmamta dushakam imá Apajuinuk atí, ajumaish tuke ememattai atin atí.  </div><div class='q'>¡Aatus atí!”, wajagmayi.   </div><div class='p'> <span class="verse" id="V13">13&#160;</span>Nuna tiagmatai, anciano aina nuiya makichik, inintak: “Jaanch pujun nugkuaju aina aush ¿ya ainawa, tuwiya kaunkaje?” tujutmayi.   <span class="verse" id="V14">14&#160;</span>Tujutkui wi ayaakun: Apuh, ame dekam jama tibaijai. Tai ni chichagtak: Juka shiig senchi waitiamu awa nuiya wakaje, nunú aidau Uwijá numpeen jaanchjin nijakag puju emakaje.   </div><div class='q'> <span class="verse" id="V15">15&#160;</span>Nuadui Apajuí ekeemtaiya nuna eemtin ijunainawai,  </div><div class='q'>nuigtush jega Apajuí ememattaiya nui kashi tsawaijai takajuinawai;  </div><div class='q'>nuniagtai ekeemtainum eketa nunú niina tabernaculojin<a href="#FN1" class="notemark">*<span class="popup">Diistá Jn. 7.2.</span></a> batsas kuitamkattawai.   </div><div class='q'> <span class="verse" id="V16">16&#160;</span>Dutikamu asag yapajamush atsujiagtinai, kitamamushkam, etsash sukuam achagtinai, seemakugkesh waittsashtin ainawai.   </div><div class='q'> <span class="verse" id="V17">17&#160;</span>Wagki Apajuí ekeemtaiji ejapen awa nui Uwig, wajá nunú kuitamkagtatui, dutikak yumi pukuni jiinu pujuta sukagtina nuna amitnai, nuigtushkam Apajuí ashí negaiki aina nunak ujugtuktatui, tujutmayi.   </div><ul class='tnav'>
<li><a href='index.htm'>Iwainakbau</a></li>
<li><a href='REV06.htm'>&lt;</a></li>
<li><a href='REV.htm'>7</a></li>
<li><a href='REV08.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V15">7:15</a>
<span class="ft">Diistá Jn. 7.2.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
