<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 2 Juan 1</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/2JN01.htm" />
</head>
<body>
<ul class='tnav'>
<li><a href='index.htm'>2 Juan</a></li>
<li><a href='1JN05.htm'>&lt;</a></li>
<li><a href='2JN.htm'>1</a></li>
<li><a href='3JN01.htm'>&gt;</a></li>
</ul>
<div class="main">
 <div class='mt'>Juan awentsaik carta agagbau   
</div><div class='chapterlabel' id="V0"> 1</div><div class='s'>Kumpamkagtamu </div> <div class='p'> <span class="verse" id="V1">1&#160;</span>Witjai anciano, ubajuh Apajuí etegkamu asamin nuigtú amina uchijum aidaujai kumpamjame, dekaskenum atumin aneau asan; nunak imá wikik dutikatsjame, ashí dekaskea nuna dekau aina dushakam anempainawai,   <span class="verse" id="V2">2&#160;</span>dekaskeapi tabauwa nu jutiiní ajutjamu asamtai, nuigtush jutiinak tuke ajutjamtinai:   <span class="verse" id="V3">3&#160;</span>Anentag sujamsamua nu, wait anenkagtamu, nuigtú agkan pujamu Apajuí iina Apajiya nudau, nuigtú Jesucristo iina Apají Uchijiya nudaushkam, dekaskea nu nuigtú anenka dusha jutiinash ajutjamtinme.   </div><div class='s'>Dekaskea nu anenka nujai tibau </div> <div class='p'> <span class="verse" id="V4">4&#160;</span>Kuashat shiig aneasmajai ujumak uchijum aina nuiya iina Apají umiktajum tibauwa nunisag dekaskea nunak takaidau wainkan.   <span class="verse" id="V5">5&#160;</span>Yamai ubajuh segajame, pempentunisaik aneeniagmi tusan; tujash junak yamajam umiktinun tumainaitjam dutikanuk agattsujame, nagkamchaku tibau ajutjama nunak tajame.   <span class="verse" id="V6">6&#160;</span>Jujuwai anenkak, ni umiktajum tibauwa nu umiaku pujamua nu. Juuwai umiktina duka: nagkamchakjum aneenisa pujustajum tabau antukuitjum nu.   </div><div class='p'> <span class="verse" id="V7">7&#160;</span>Wagki kuashat tsanumin aidau nugkanmag jiinjaje, Jesucristuk aentsmaga akiinachui tuina nu. Nunuwai tsanumin nuigtú anticristo.   <span class="verse" id="V8">8&#160;</span>Nuadui atumek kuitamamkatajum, atum takasbaunum jumain megkaekaijum; dekas kakanmamsatajum akigmamu betek jukita tabaunum.   </div><div class='p'> <span class="verse" id="V9">9&#160;</span>Makichik aentskesh Cristo jintiamua nuna uwaegak jintinkagtuina nujaig Apajuik ijutkau atsui; untsu Cristo jintiamua nuwi nunisag ebetmamag puja nujai, iina Apají nuigtú niina Uchijish ijutkau awai.   <span class="verse" id="V10">10&#160;</span>Makichik aentskesh atumin ijagtamak taa, nu jintiamua nuna betek tachakuig jeeminig awayawaipa nuigtush: ¡Shiig anentsam! jukipa.   <span class="verse" id="V11">11&#160;</span>Wagki: ¡Shiig anentus! juwauk, ni pegkegchau takaa nui pachinui.   </div><div class='s'>Akatmabau </div> <div class='p'> <span class="verse" id="V12">12&#160;</span>Kuashat wají aidau pachisa agamainuk ajutui, tujash carta agatnak dakitajai. Dekas atumiin taan igkuasan aujsatasan dakajai, nuniamunum jutii shiig aneamu uminkati tusan.   </div><div class='p'> <span class="verse" id="V13">13&#160;</span>Wi yamai Apajuí nemajin aidaujai ijunja pujag juka, anuiyatijum Apajuí nemagkujum ijunjum nujai betekai, wi pujag juwiya Apajuí nemajin aidau kumpamjamainawai.  </div><ul class='tnav'>
<li><a href='index.htm'>2 Juan</a></li>
<li><a href='1JN05.htm'>&lt;</a></li>
<li><a href='2JN.htm'>1</a></li>
<li><a href='3JN01.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
