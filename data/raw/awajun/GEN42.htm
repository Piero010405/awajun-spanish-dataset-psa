<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Génesis 42</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/GEN42.htm" />
</head>
<body>
<ul class='tnav'>
<li><a href='index.htm'>Génesis</a></li>
<li><a href='GEN41.htm'>&lt;</a></li>
<li><a href='GEN.htm'>42</a></li>
<li><a href='GEN43.htm'>&gt;</a></li>
</ul>
<div class="main">
 
<div class='chapterlabel' id="V0"> 42</div><div class='s'>José yachi aidau yutain sumakagtatus Egipto nugkanum shiyakagbau </div> <div class='p'> <span class="verse" id="V1">1&#160;</span>Egipto nugkanum trigo ayawai tabaun Jacob dekaa, niina uchiji aidaun chichajak:  </div><div class='p'>“¿Atumesh wajukeakjumea pempeentunikjumesh ayatkesh niinish batsatjume?   <span class="verse" id="V2">2&#160;</span>Mina yamai ujatkaje Egipto nugkanum trigo kuashat ayawai tusa. Aan batsamtsuk atumesh wejum trigo sumakjum utitajum, dutikawagmin nunú, iish yuwami tikima nujantai jinawaig”, tiuwai.   </div><div class='p'> <span class="verse" id="V3">3&#160;</span>Tusa tima Josén yachi diez aajaku aina nunú Egipto nugkanum trigon sumakagtatus shiyakajui.   <span class="verse" id="V4">4&#160;</span>Nunik shimiagtaish Jacopak Benjamín José yachi aajakua nunak akupkachui, wagki jusha José megkaekauwa antsag megkaekai tau asa.   <span class="verse" id="V5">5&#160;</span>Tuja ashí Canaág nugkanmag nujan tepeau asamtai, Israela uchiji aidauk tikich aents aidaujai ijunag Egipto nugkanum trigon sumakagtatus shiyakajui.   </div><div class='p'> <span class="verse" id="V6">6&#160;</span>Josék Egipto nugka apuji aajakui, nuniau asa aents tikich nugkanmaya trigon sumaktatus kauntaik nii sujujakui. Nuna sujak pujai, niina yachi aidaushkam jegawajui, nunikag José emtin tikishmajag nijayin nugka antig pujusajui.   <span class="verse" id="V7">7&#160;</span>Nuniagtai José diikma niina yachi aidaun wainkauwai, dutika wainkayatak dekachu utugmaina numamtuk senchi chichajuk:  </div><div class='p'>“¿Atumesh tuwiyatigmea minagme?” tiuwai.  </div><div class='p'>Tusa tama dita ainak:  </div><div class='p'>“Iik canaágnumiati trigo sumaktasa mininaji”, tiajui.   <span class="verse" id="V8">8&#160;</span>Tuja Josék niina yachi aidaunak shiig wainkauwai, untsu ditak juka mina yatsujuapita tichajui.   </div><div class='p'> <span class="verse" id="V9">9&#160;</span>Nuadui José niina yachi aidau emematam atinun kajamjamun adeajui, nunik chichajak:  </div><div class='p'>“Atumek dekamin ainagme, nunin asajum wajuk utuaik jetemainaita tusajum, dekamatasa yujagme”, tiuwai.   </div><div class='p'> <span class="verse" id="V10">10&#160;</span>Tama dita aínak:  </div><div class='p'>“¡Atsa apuh! Ii amina inakem aidautik duka nuniatsji, ayatak trigo sumaktasa yujaji”, tiajui.   <span class="verse" id="V11">11&#160;</span>Tusag: “Ashí ii ainag jutiik makichik aishmagkuk akiamu ainaji. Iik aents pegkeg ainaji, tuja dekamati tusa awemataigkesh ainatsji”, tuidau.   </div><div class='p'> <span class="verse" id="V12">12&#160;</span>Tiagtai José chichajak: “Atsa, wainkajum tajume, atumek wajuk utuaik jetemainaita tusajum dekamatasa yujagme”, tiuwai.   </div><div class='p'> <span class="verse" id="V13">13&#160;</span>Tusa tama dita aimainak:  </div><div class='p'>“Jutii amina inakem aidautinak, iina apajig doce akimpakui, tuja iik Canaán nugkanum batsamin ainaji. Tuja makichik iina yachi ekeu iina apajijai juwakmae, untsu tikich iina yachi aajakua duka atsawai, jakauwai”, tuidau.   </div><div class='p'> <span class="verse" id="V14">14&#160;</span>Nuna aatus tiagtai José ataktu ditan chichajak:  </div><div class='p'>“¡Nijah, juwi tajime! Atumek dekas dekamin ainagme,   <span class="verse" id="V15">15&#160;</span>tuja yamai dekapsatjime atumesh dekaskeash chichajum: Junak faraógka daajin atum umiktinun tajime. Atum chichaakjum, yatsug ekeu pujawai tajum nunú tatsaigkik juwi pujajum duka shiyakchattagme.   <span class="verse" id="V16">16&#160;</span>Yamai atum ainajum anuiya makichik akupkatajum, yatsum ekeun utiti. Untsu tikich aidautigmek juwi achinkajum batsamsattajume, nuni dekajuattajime atumesh dekaskeash chichajum nunak. Untsu nunú dekaskechuitkuig, dekamin aidauwap tuu yujawa titatjime. ¡Junak dekas faraógka daajin tajai!” tau.   </div><div class='p'> <span class="verse" id="V17">17&#160;</span>Nuna tusa aents achika chimpitainum chimpia kampatum tsawan batsasui.   <span class="verse" id="V18">18&#160;</span>Dutika nunú kampatum tsawan nagkaemai ditan chichajak:  </div><div class='p'>“Wika Apajuínak ishamajai, nuadui atumesh wi tajim nunú betek umiktajum, nunikagmin wishakam tsagkujan mautsuk idaisattajime.   <span class="verse" id="V19">19&#160;</span>Atum dekas aents pegkeg ainakjumek, makichik atumi yatsum juwi ukuktajum, untsu tikich aidautigmek trigo jukijum wetajum atumi patayi aidau yuwatnume.   <span class="verse" id="V20">20&#160;</span>Nunikjum atumi yatsum ekeu pujawai tajum nunú itagtuatajum, dutikawagmin dekaskeash chichajum nunú dekaami. Untsu nunú dekaskechuitkuig atumek mantamnattagme”, tiuwai.  </div><div class='p'>Tusa tama ditashkam ayu duke ati tiajui.   <span class="verse" id="V21">21&#160;</span>Nuna tusag diták pempeentunikiag chichagdayinak:  </div><div class='p'>“Juka iik iina yachi sujukuitag nuadui jutikam aji. Iina yachi buutak, wait anenjugtajum tusa imatjutpakuish, antugtsuk sujukuitag nuadui juju utugchata juka igkuaji”, tuidau.   <span class="verse" id="V22">22&#160;</span>Tiagtai Rubén ditan chichajak:  </div><div class='p'>“Wika juna aneasan uchi maawaigpajum tusa tamaitkujum, minash antugtukchau ayugme; yamai nii maamunum jutika waitkam ainaji, nunú umiaku aatsa dekapjagmi”, tiuwai.   </div><div class='p'> <span class="verse" id="V23">23&#160;</span>Nuna tusa chichainakush Josék ii chichamunak antawapi tuinachu, wagki nii chichamunak tikich aents etsegtuidau asamtai.   </div><div class='p'> <span class="verse" id="V24">24&#160;</span>Aatus dita chichainamun antuk, Josék tikich yantamnum wee buutiuwai. Nunik ataktu wakitki niina yachi batsatbaunum jeganta dita wainbaunum Simeógkan etegka juki egkeatajum tima egkea emetuauwai.   <span class="verse" id="V25">25&#160;</span>Nuna dutika José niina aentsji aidaun inajui: “Tikich aina auk ditá costaljin trigo aimjugtajum, dutikakjum dita kuichkijishkam jukijum awagtukjum, dita trigo chimpia juwamujin egketuatajum. Tuja jintá wenak yuwawagtinchakam dutiksagmek susatajum”, tiuwai. Tusa inajam imatiksag umikajui.   </div><div class='p'> <span class="verse" id="V26">26&#160;</span>Dutika umigkam ditá burrojin trigo aimjamun patag jukiag shiyakajui.   <span class="verse" id="V27">27&#160;</span>Nunik we wenakua dita kajigtinnum jegantag, makichik burrojin ayujatatus costaljin atia diikma wainkauwai trigo sumaku kuichik akikmakbauk imanisag awantak egkemtatman.   <span class="verse" id="V28">28&#160;</span>Dutika wainak, yachi aidaun chichajak:  </div><div class='p'>“¡Antuktajum, wi kuichkin akikmakmag nunak awagtugkine! ¡Nijah mina costaljui egketana!” tau.  </div><div class='p'>Tutai ashí wainkag senchi puyatuk kujainak pempeentunikiag tudayinak:  </div><div class='p'>“¿Wagka Apajuísh junash jutijamae?” tuidau.   </div><div class='p'> <span class="verse" id="V29">29&#160;</span>Nuna tusag we wenakua ditá apaji Canaán pujamunum jegawajui. Nunikag dita wekaesa wainkamujinak ashí ujakajui, nuna ujakag nuadui apajin chichajuinak:   </div><div class='p'> <span class="verse" id="V30">30&#160;</span>“Apu Egipto nugká apuji pujuma nunú iinak shiig senchi chichagtamkame, dutijamak: ‘Atumek dekamin ainagme’, tusa tujamae.   <span class="verse" id="V31">31&#160;</span>Tusa tujamkui ii ayaaku: ‘Atsa, iik aents pegkeg ainaji, dekamnukesh ainatsji’, tusa timaji.   <span class="verse" id="V32">32&#160;</span>Tuja nuigtushkam chichagku: ‘Jutiik ashí ijumjamak makichik aents akigbautik doce aayaji; nuniamu makichik megkaekauwai, untsu tikich ekeuwa duka amina aujai Canaágnum pujume’, timaji.   </div><div class='p'> <span class="verse" id="V33">33&#160;</span>“Tusa tajin nii chichagtamak: ‘Ayu, dekas aents pegkejash ainajum dekapsatjime, juwi makichik yatsum ukuktajum nunikjum ujumak trigo jukijum atumi pataim yuwatin ejetuatajum.   <span class="verse" id="V34">34&#160;</span>Tujash nunú susa ukuakjum atumi yatsum ekeu tajum nunú itagtuatajum. Dutikawagmin duwi wisha aents pegkejap ainawa titajime. Nunú itawagmin wainkan, juju yatsum ukuajum nunashkam jiiktajai, dutikamtai atumesh shiig agkan juju nugka juwish yujasminjum’ tujamae”, tuidau.   </div><div class='p'> <span class="verse" id="V35">35&#160;</span>Aatus apajin ujakag idayinak nuadui, maki makichik ditá costaljin atija diikma kuichik ijiamu aajakuk imanisag chimpimtatman wainkajui. Dutika kuichkin wainkag ditá apajijai senchi ishamkajui.   <span class="verse" id="V36">36&#160;</span>Nuna wainak Jacob chichaak:  </div><div class='p'>“Minak atumek shiig uchigtuchu ukugjume. Josésh megkaetugkauwai, Simeógshakam antsag wakitkig taache. ¡Yamai juju mina uchig Benjamín jujutkittagme! ¡Wika mina uchignak megkaejan wegag jama!” tau.   </div><div class='p'> <span class="verse" id="V37">37&#160;</span>Tutai Rubén apajin chichajak:  </div><div class='p'>“Apawa mina idaitugsata, wi Benjamígnak ayan kuitamsan awagkin itajuatjame. Untsu wi awagki itachmataig, mina uchig jimaja au maata”, tiuwai.   </div><div class='p'> <span class="verse" id="V38">38&#160;</span>Tusa tama Jacob ayaak:  </div><div class='p'>“Mina uchijuk atumjaig makichkish wechattawai. Niina yachi José jakamtai ima nigki juwake. Namputchawame jintá weagmin mina uchig megkaekamtai, wi múuntuch wajasa pujag nuna wake besemag dekapeakun buu buutkawa jakuig, duka atumi utugchatji atatui”, tiuwai.   </div><ul class='tnav'>
<li><a href='index.htm'>Génesis</a></li>
<li><a href='GEN41.htm'>&lt;</a></li>
<li><a href='GEN.htm'>42</a></li>
<li><a href='GEN43.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
