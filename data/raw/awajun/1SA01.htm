<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 1 Samuel 1</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/1SA01.htm" />
</head>
<body>
<ul class='tnav'>
<li><a href='index.htm'>1 Samuel</a></li>
<li><a href='RUT04.htm'>&lt;</a></li>
<li><a href='1SA.htm'>1</a></li>
<li><a href='1SA02.htm'>&gt;</a></li>
</ul>
<div class="main">
 <div class='mt2'>Samuel pachisa <br/> yama nagkamchaku agagbau  </div><div class='mt'>1 Samuel   
</div><div class='ms'>Samuel akiinamujin nagkamsa nii profeta wajasa takasbau aidau  </div><div class='chapterlabel' id="V0"> 1</div><div class='mr'>(1—7)  </div><div class='s'>Samuel akiinamu </div> <div class='p'> <span class="verse" id="V1">1&#160;</span>Efraígka mujajin yaakat Ramánum makichik aents Elcaná daagtin, Jerohama uchiji Eliú tijaji pujujakui. Duka Suf Efraín wegantu aajakua nuna uchiji Tohu aajakua nuna ama tijaji aajakui.   </div><div class='p'> <span class="verse" id="V2">2&#160;</span>Elcanák jimag nuwentin aajakui: Jeteke daajig Ana aajakui, untsu awan nuwe daaji Peniná aajakui. Peniná aajakui uchigtin, untsu Ana uchigtuchu aajakui.   </div><div class='p'> <span class="verse" id="V3">3&#160;</span>Maki makichik mijantin Elcaná nii pujamujin ukuki yaakat Silónum wejakui, nuwi kuntinu maa apeak Tuke Pujuu ashí senchigtina nuna ememattatus. Tuja sacerdote Elí uchiji jimag: Hofní Fineesjai, ditashkam sacerdote asag, Tuke Pujuun takajuinak nuwi batsamajaku ainawai.   </div><div class='p'> <span class="verse" id="V4">4&#160;</span>Tuja Elcaná kuntinun maa apea Apajuín emematkug nuna nejenak niina nuwe Peninán, niina uchiji aidaun, nawanji aidaujai aatus betek akanag tinamajakui.   </div><div class='p'> <span class="verse" id="V5">5&#160;</span>Untsu Ananak Tuke Pujuu uchigmakchatin ati tibau aigkishkam senchi aneau asa, neje dekas pegkejan juki sujakui.   </div><div class='p'> <span class="verse" id="V6">6&#160;</span>Dutiktai Peniná Anan kajejin asa, Tuke Pujuu uchin uchigmachu ati tibau asamtai, pegkegchaun chichajak dushikiak waitkau.   <span class="verse" id="V7">7&#160;</span>Maki makichik mijantin Tuke Pujuu jeen Niina ememattatus shimujakua duik Peniná Anan tuke dushikijakui. Imatika waitkamu asa yujumkan yutsuk pujus ayatak buutujakui.   </div><div class='p'> <span class="verse" id="V8">8&#160;</span>Nunitai niina aishi chichajak: “¿Wagka buutme Ana? ¿Wagka yujumak yutsukesh wake besekmesh pujame? Wichaukaitag amina uchijum diez amaina nuna nagkaesau”, tiuwai.   </div><div class='p'> <span class="verse" id="V9">9&#160;</span>Tusa tima Ana Silónum pujus yujumkan yuwa umutnash uwag nuadui Apajuí jee pegkegmanum nuna waitijin sacerdote Elí eketbaunum jegantui.   <span class="verse" id="V10">10&#160;</span>Nunik jeganta nii kajekbaujin buutki Tuke Pujuun segaak,   <span class="verse" id="V11">11&#160;</span>juna aatus nii umiktinjin tiuwai:  </div><div class='p'>“Tuke Pujuu ashí senchigtinuh, wika amina inakmetjai. Wi wake besemag wekagag duka amek dekame. Minash kajimatjuki idaitutsuk wait anenjakmek uchi sujusta. Dutijuawaminig wika amina takagtamin ati titinaitjai. Dutikau asan, nuna betek umiakun makichkish uchi intashinak tsupigkashtinaitjai”, tiuwai.   </div><div class='p'> <span class="verse" id="V12">12&#160;</span>Aatus Ana Tuke Pujuun initkak segaak wenin umuchiaun Elí diistakama wainkauwai.   <span class="verse" id="V13">13&#160;</span>Tuja Anak initkak Apajuín segau asa wenin umuchiau asamtai, Elí antukchauwai. Nuadui Elí anentaimas nampekampas aan eketatai tusa,   <span class="verse" id="V14">14&#160;</span>chichajak:  </div><div class='p'>“¿Wagka ima nampetash wekaetame? ¡Nampet wekaetutsuk idaisata!” tiuwai.   </div><div class='p'> <span class="verse" id="V15">15&#160;</span>Tusa tama nii ayaak:  </div><div class='p'>“Vinonakesh, tuja tikich uwaja nampetainakesh uwagchamjai. Shiig senchi wake besemag dekapeamu ajutu asamtai, wi waitiamujun pachisan ashí Tuke Pujuun ujaakun eketjai.   <span class="verse" id="V16">16&#160;</span>Wainkam nuwa pegkegchauwa nunin diigsaipa, wika uyumamu ajutu asamtai, wake besemag dekapeakun nuna pachisan Tuke Pujuun augkun eketjai”, tiuwai.   </div><div class='p'> <span class="verse" id="V17">17&#160;</span>Tusa tutai Elí ayaak:  </div><div class='p'>“¡Agkan, shiig aneasam wetá! Ame waji segaume nunak, Israel aents aidau Apajuín emematin aina nunú amastatui”, tiuwai.   </div><div class='p'> <span class="verse" id="V18">18&#160;</span>Tusa tima ayu tusa ukuak, niina jeen shiig aneas wakitkiuwai. Nunik jegaa yujumkan yuwauwai. Duwi nagkamsag wake besemag pujamujig atsugsauwai.   </div><div class='p'> <span class="verse" id="V19">19&#160;</span>Tuja kashinia duwi kashikmas Elcaná niina nuwe aidaun yajuak Apajuín jee pegkejam aajakua nuwi Tuke Pujuun ememattatus weuwai. Nunik nuwi jegaa Tuke Pujuun ememati ukuak, niina jeen yaakat Ramá wakitkiuwai.  </div><div class='p'>Nunik wakitki jegaa Elcaná niina nuwe Anajai kanajui. Aatus Tuke Pujuu Anan wait anenjauwai.   <span class="verse" id="V20">20&#160;</span>Nuadui Ana ejapjuk pujus tsawanji jegamtai, uchi aishmagkun uchigmakui. Dutika adaikauwai Samuel. Nunak “Apajuí segamu” taku tawai.   </div><div class='p'> <span class="verse" id="V21">21&#160;</span>Duwi pujus Tuke Pujuu ememattai mijan jegamtai, Elcaná niina nuwe Peninán niina uchiji aidaujai yajuak, nii Tuke Pujuu anagkuamun umiak kuntinun maa apeak Tuke Pujuun ememattatus yaakat Silónum weuwai.   <span class="verse" id="V22">22&#160;</span>Untsu Anak ditajaig wechauwai, ayatak aishin chichajak:  </div><div class='p'>“Wika minishtatjai, uchi yujumkan nigki yumain wajasmatai, niina jukin, jega pegkegmanum Apajuín ejetuattajai, nuwi tuke pujustin ati tusan”, tiuwai.   </div><div class='p'> <span class="verse" id="V23">23&#160;</span>Tusa tutai niina aishi ayaak:  </div><div class='p'>“¡Ame wajuk wakegame nunú umikta! ¡Amejai uchik pujus muntsun tsujakti! Ame tame nunak Tuke Pujuu umikti”, tiuwai.  </div><div class='p'>Tusa timatai Anak niina uchijijai juwakui. Nunik pujai uchi muntsu tsujaka yujumkan nigki yumain wajasui.   </div><div class='p'> <span class="verse" id="V24">24&#160;</span>Nunikmatai Ana uchijin juki yaakat Silónum Apajuí jee pegkegmanum emauwai. Tuja nuigtushkam makichik toro tsakatan kampatum mijan ajamun, trigo veinti dos kilo, nuigtu duwap apagbaunum vinon yajaa aimak, aatus yajuak weuwai.   <span class="verse" id="V25">25&#160;</span>Dutika ejegamtai Elcaná niina nuwe Anajai nuna apeak Tuke Pujuun emematiajui. Dutikawag uchí jukiag sacerdote Elí pujamunum ejeentajui.   <span class="verse" id="V26">26&#160;</span>Dutika Ana chichaak: “Mina apujuh, wait aneasam antugtukta. Yaunchuk juwi wi aminí ayaumsa pujusan Tuke Pujuun segaakun pujubiajai,   <span class="verse" id="V27">27&#160;</span>juna uchin sujusti tusan. Nuadui Tuke Pujuu juna uchin sujuse.   <span class="verse" id="V28">28&#160;</span>Nuadui yamaik wishakam Tuke Pujuunu ati tusan niina idaitajai, ima niinak takagsatin ati tusan”, tiuwai.  </div><div class='p'>Tusa timatai, Elí Tuke Pujuun emematak tsuntsuma nijayin nugka antig pujusui.   </div><ul class='tnav'>
<li><a href='index.htm'>1 Samuel</a></li>
<li><a href='RUT04.htm'>&lt;</a></li>
<li><a href='1SA.htm'>1</a></li>
<li><a href='1SA02.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
