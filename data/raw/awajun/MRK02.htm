<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Marcos 2</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/MRK02.htm" />
</head>
<body>
<ul class='tnav'>
<li><a href='index.htm'>Marcos</a></li>
<li><a href='MRK01.htm'>&lt;</a></li>
<li><a href='MRK.htm'>2</a></li>
<li><a href='MRK03.htm'>&gt;</a></li>
</ul>
<div class="main">
 
<div class='chapterlabel' id="V0"> 2</div><div class='s'>Jesús aents wekaechau etsagagbau </div> <div class='r'>(Mt. 9.1-8; Lc. 5.17-26)  </div><div class='p'> <span class="verse" id="V1">1&#160;</span>Ujumak tsawan pujus Jesús wakitki Capernaúm jegauwai; nunikmatai jega ni pujamujin dekajuawaju.   <span class="verse" id="V2">2&#160;</span>Nunikag kuashat aents aidauk jeganmag pimuidiaju, waitinum nagkamnasag tikichish wayachmin awajsaju. Imanikagmatai niishkam Apajuí chichamen etseju.   <span class="verse" id="V3">3&#160;</span>Nuniai cuatro aents aidau, aents wekaechaun jukiag itawaju.   <span class="verse" id="V4">4&#160;</span>Dutikawag kuashat aents asamtai, Jesús wajamunum jegamainchau asag, Jesús wajamun mamikis jegá tuntupen wakag chigkaidiag, wekaechauwa nuna camillanum aepsag akakiaju.   <span class="verse" id="V5">5&#160;</span>Dutikamtai Jesús niiní dekaskeapi tuidaun wainu asa, wekaechaun chichajak:  </div><div class='p'>—Uchijuh, amina tudaujum aidauk tsagkugnaje, tau.   </div><div class='p'> <span class="verse" id="V6">6&#160;</span>Nuna tutai ujumak maestro chicham umiktinun jintinkagtin aidau nui pekajaidau ditá anentainig:   <span class="verse" id="V7">7&#160;</span>“¿Wagka jusha tuush chichawa? ¡Apajuin pegkegchau chichajak tu wekagajama! Imá Apajuikeajama tudaun tsagkugkagtumainuk”, tuidau.   <span class="verse" id="V8">8&#160;</span>Dita aatus anentaimainamujinak Jesús dekau asa:  </div><div class='p'>—¿Wagka aannush anentaimainagme?   <span class="verse" id="V9">9&#160;</span>¿Tuwaita imá yupichuch wekaechauwa ju tumainush, amina tudaujum aidauk tsagkugnaje taja dukaih, atsa nantakim tepetaijum jukim wetá tumainaitag dukaih?   <span class="verse" id="V10">10&#160;</span>Tujash Aentsmaga akiinauwa nu, ju nugka juish tudau aidaunash tsagkugkagtumaina nu dekaatajum.  </div><div class='p'>Tusa wekaechaun chichajak:   </div><div class='p'> <span class="verse" id="V11">11&#160;</span>—Amina tajame, nantakim ainká tepetaijum jukim jeemin wetá, tiuwai.   </div><div class='p'> <span class="verse" id="V12">12&#160;</span>Tamawaik nantakug tepetaijin juki ashí wainainamunum jiinkiu. Nunikmatai ashí ditak anentai jegagchajui, nunikag Apajuin emematuinak:  </div><div class='p'>—Juninuk makichkish wainkachuitji, tuidau.   </div><div class='s'>Jesús Levin mina jintintaig atá tibau </div> <div class='r'>(Mt. 9.9-13; Lc. 5.27-32)  </div><div class='p'> <span class="verse" id="V13">13&#160;</span>Dutika Jesusak ataktú weuwai kuchá tugkitken; nunitai kuashat aents niina jegajuidau, dutikam niishkam jintinkagtau.   <span class="verse" id="V14">14&#160;</span>Nui nagkaemakmá Leví<a href="#FN1" class="notemark">*<span class="popup">Diistá Mt. 9.9.</span></a> Alfeo uchijin wainkauwai, apú kuichkiji atinun ijumin asa akikmagtai yajumak ekeemtatman, nunik:  </div><div class='p'>—Wegajai mina jintintaig aminum, tiuwai.  </div><div class='p'>Tama Levishkam wajakí Jesusjai weuwai.   </div><div class='p'> <span class="verse" id="V15">15&#160;</span>Nunik Jesusak Leví jeen jegaa mesanum ekeemsau, kuashat apu romanmaya kuichkiji atinun ijumin aidau nuigtú tudaugtin aidaush, jintintaiji aidaujai ijunag niijai ekeemsajui, kuashat niina saetus yujaidau asag.   <span class="verse" id="V16">16&#160;</span>Nunittaman maestro chicham umiktinun jintinkagtin fariseo aina nu, Jesús ijunag yuwaun wainkag jintintaiji aidaun chichajuinak:  </div><div class='p'>—¿Wajukeakua niish apú kuichkiji atinun ijumin nuigtú tudaugtin aina ibaujaish ijuntug yuwakush, umutnash umawa?, tuidau.   </div><div class='p'> <span class="verse" id="V17">17&#160;</span>Nu tabaun Jesús antuk ayaak:  </div><div class='p'>—Jamamtuchu aidauk ampijatnunak atsumatsui, jau aidau atsumawai. Wika aents pegkejan takau aidau untsuktasan minichuitjai, aents tudaugtin aidaunum, tauwaitjai.   </div><div class='s'>Ayuno pachisa iniimsamu </div> <div class='r'>(Mt. 9.14-17; Lc. 5.33-39)  </div><div class='p'> <span class="verse" id="V18">18&#160;</span>Juagká jintintaiji aidau, fariseo aidaushkam ayuno takainak batsataidau, nuninai ujumak Jesusan jegantun iniinak:  </div><div class='p'>—¿Wagka Juan Yamijatna nuna jintintaiji aidauk, fariseo aidaujai ayuno takainaish, ame jintintaijum aidaush ayunonash takainatsua?, tuidau.   </div><div class='p'> <span class="verse" id="V19">19&#160;</span>Tama Jesús ayaak:  </div><div class='p'>—¿Ipaamu aidaush nuwena nu ditajai pujaigkish ayunaumainkaih? Nuwenu ditajai pujaigkik ayunaumaitsui.   <span class="verse" id="V20">20&#160;</span>Tujash tsawan jegattawai nuwena nunú juwam atata nu, nunikmatai ipaamu aidaush wake besemag dekapenak ayunawagtatui.   </div><div class='p'> <span class="verse" id="V21">21&#160;</span>“Makichik aentskesh jaanch yamagman tsupikag jaanch mamujunmag adujtuchu ainawai, yamajam asa waketak jaanch mamujua nuna nuní nagkaemas ichiimain asamtai.   <span class="verse" id="V22">22&#160;</span>Dutiksaik vino yamagmashkam duwap apagbau ajutnumag yajashtaiyai, dutikamak ichiimain asamtai, nunik vinok ukaegag, duwapshakam ichiinak ajapnamainai. Nuadui vino yamagmak duwap yamagmanum yajataiyai”.   </div><div class='s'>Jesusa jintintaiji aidau tsawan ayamtai aig trigo jukí yuawagbau </div> <div class='r'>(Mt. 12.1-8; Lc. 6.1-5)  </div><div class='p'> <span class="verse" id="V23">23&#160;</span>Tsawan ayamtai tsawaju ai, Jesús trigo ajakbaunum wegau, nuniamunum niina jintintaiji aidau trigon kupig juidau.   <span class="verse" id="V24">24&#160;</span>Nuniagtai fariseo aidau wainkag:  </div><div class='p'>—Nijah, ¿wagka tsawan ayamtai aig takantsashti tibauwa nuniaish aikainawa?, tuidau.   </div><div class='p'> <span class="verse" id="V25">25&#160;</span>Tusa tiagtai Jesús ayaak:  </div><div class='p'>—¿Atumek tuke ausachuk ainajum, David niijai yujaamujai yapajuinak dutikawajua duka?   <span class="verse" id="V26">26&#160;</span>Abiatar sumo sacerdote wajas pujai, jega Apajuí ememattainum wayauwai, nunik yuwauwai pag Apajuí anagkuamu imá sacerdotek yuwati tibauwa nuna, dutikak aents niijai yujaunash susauwai.   </div><div class='p'> <span class="verse" id="V27">27&#160;</span>Tsawan ayamtaiya duka aents atsumau asamtai aikamui. Untsu aentsuk tsawan ayamtaiya nuiya umimain aina nuna umiktinme tichamui.   <span class="verse" id="V28">28&#160;</span>Nunin asamtai Aentsmaga akiinauwa duka, tsawan ayamtaiya nuna Apujiyai, tiuwai.   </div><ul class='tnav'>
<li><a href='index.htm'>Marcos</a></li>
<li><a href='MRK01.htm'>&lt;</a></li>
<li><a href='MRK.htm'>2</a></li>
<li><a href='MRK03.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V14">2:14</a>
<span class="ft">Diistá Mt. 9.9.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
