<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Lucas 8</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/LUK08.htm" />
</head>
<body>
<ul class='tnav'>
<li><a href='index.htm'>Lucas</a></li>
<li><a href='LUK07.htm'>&lt;</a></li>
<li><a href='LUK.htm'>8</a></li>
<li><a href='LUK09.htm'>&gt;</a></li>
</ul>
<div class="main">
 
<div class='chapterlabel' id="V0"> 8</div><div class='s'>Nuwa aidau Jesusan yaigkú aina nu </div> <div class='p'> <span class="verse" id="V1">1&#160;</span>Nuna nunik Jesusak kuashat yaakat aidaunum nuigtú yaakat yaijuch aidaunmashkam wekaegas, yamajam chichaman Apajuí inabaujin pachis etseju, nunitai doce aina nunú uyunaidau,   <span class="verse" id="V2">2&#160;</span>nuigtú ujumak nuwa wakan pegkegchau egkemtuamu, jau aidau etsagagbau aidaushkam uyunaidau. Nuanui pachitkau María magdalanmaya, siete wakan pegkegchau egkemtuamu jiijamua nunú,   <span class="verse" id="V3">3&#160;</span>tikich Juana, Cuza Herodesa kuichkijin kuitamna nuna nuwe, Susana, nuigtú kuashat aidau ditá wajiiji aina nujai yaidau.   </div><div class='s'>Ajakan ajakbau pachisa Jesús augmattsamu </div> <div class='r'>(Mt. 13.1-9; Mr. 4.1-9)  </div><div class='p'> <span class="verse" id="V4">4&#160;</span>Makí makichik yaakat aina nuiya aents minidau Jesusan wainkatasag, nunikag kuashat tuwakagmatai Jesús juna pachis augmatak:   <span class="verse" id="V5">5&#160;</span>“Ajakan ajakbau ajajin ajaka jigkayin nagkimak ukutatus weuwai, dutika ajakmau asa. Nunik ajajin jegaa nagkimkau, dutikam ujumak jigkai jintaa kakekauwai, nunikun aents najakag ukukbaun yakiya pishak kaketuk amukajui.   <span class="verse" id="V6">6&#160;</span>Tikich jigkai kayagnunum kakekauwai, nunik tsapainiuwaitak jakauwai, chupitnuchu asamtai.   <span class="verse" id="V7">7&#160;</span>Tuja tikich jigkaik jagki ayaunum kakekauwai, nunik tsapaittaman jagki yutua ijinauwai.   <span class="verse" id="V8">8&#160;</span>Tujash tikich jigkaik nugka pegkegnum kakekajui, nunikajuk tsapaidiag shiig nejekajui, makí makichik ajak cien jigkain nejeawajui”.  </div><div class='p'>Nuna tii senchi jiiká chichaak: “Ni antutaiji ajamuk antuktinme”, tiuwai.   </div><div class='p'> <span class="verse" id="V9">9&#160;</span>Timatai jintintaiji aidau, wají takumea nu augmattsamesh timaume tusag inidau.   </div><div class='p'> <span class="verse" id="V10">10&#160;</span>Tama ni ayaak:  </div><div class='p'>—Atumnak Apajuí ni inabauji dekaachbau aajakajua nuna dekamtijamjume, tujash tikich aidaunak augmatbaujai pachisan augjai, wagki wainmainakush wainmachu wajukmaina nuniktinme tuja antuinakush antachu wajukmaina nuniktinme tusa, tiuwai.   </div><div class='s'>Ajakan ajakbau timag nunak juna takun timajai tusa Jesús etsegkamu </div> <div class='r'>(Mt. 13.18-23; Mr. 4.13-20)  </div><div class='p'> <span class="verse" id="V11">11&#160;</span>Wi ajakan ajakbaun augmattsan timag nunak juna takun timajai: Jigkaiya duka Apajuí chichamega nuuwai.   <span class="verse" id="V12">12&#160;</span>Jintá jigkai kakekauwa duka, aents aidau chichaman antuidaun, Iwanch juwatki chicham ni anentain wayaun dekaskeapi tuinak uwemjainum tusa yajuta nuuwai.   <span class="verse" id="V13">13&#160;</span>Jigkai kayanum kakekajua duka, chichaman antukag wakegas nemajuina nuna iwainawai; tujash nu ajak kagkapenachua duka, ujumak tsawantai dekaskeapi tuinawai; tujash utugchat minitam idaiyina nuuwai.   <span class="verse" id="V14">14&#160;</span>Jagki ayaunum iyajua duka, chichaman antuina nuuwai; tujash tsawan wegamunum uyumamu aina nu, wiyakchameamu aina nu nuigtú dita wakegamu aina nuna anentaimtuinak ajak nejemainchauwa nunin wenawai.   <span class="verse" id="V15">15&#160;</span>Tujash nugka pegkegnum iyajua duka, aents anentai pegkeg nuigtú wakegas antukag chichaman umiinak, imagnis pujuidauk, ajak pegkejan nejekua nunin ainawai.   </div><div class='s'>Lámpara pachisa augmattsamu </div> <div class='r'>(Mr. 4.21-25)  </div><div class='p'> <span class="verse" id="V16">16&#160;</span>Makichik aentskesh lámpara ekemakajag ichinkaik dukuchu ainawai, dutikachkush pegaká wapken awaigkagkesh apujchau ainawai, dutiktsuk yakí ekenin ainawai wayatatus minidaush tsaaptinun wainkatnume tusag.   <span class="verse" id="V17">17&#160;</span>Numamtuk yamai uukbauwa nunik awa juka, atak paan wantinkatnai. Aantsag yamai dekamainchauwa dushakam atak shiig dekamu atinai.   </div><div class='p'> <span class="verse" id="V18">18&#160;</span>Juna tajim jujú shiig antuktajum, ni aja duka nuní kuashat suwam atinai, untsu atsuja duka, ajuttatuapi tusa anentaimta dusha atantam atinai.   </div><div class='s'>Jesusa dukují ni yachi aidaujai kautuamu </div> <div class='r'>(Mt. 12.46-50; Mr. 3.31-35)  </div><div class='p'> <span class="verse" id="V19">19&#160;</span>Jesusa dukují, yachi aidaujai tajuawajui; tujash ni wajamunmag jegamainchau dekapjajui kuashat aents tuwakaju asamtai.   <span class="verse" id="V20">20&#160;</span>Nunitai niina ujainak:  </div><div class='p'>—Amina duku yatsum aidaujai waipaktatus tajutjamawag agaa ijunui, tuidau.   </div><div class='p'> <span class="verse" id="V21">21&#160;</span>Tama ni ayaak:  </div><div class='p'>—Mina dukug nuigtú mina yatsug aina duka Apajuí chichamen antukag umiina nu ainawai, tiuwai.   </div><div class='s'>Jesús dase imijkamu </div> <div class='r'>(Mt. 8.23-27; Mr. 4.35-41)  </div><div class='p'> <span class="verse" id="V22">22&#160;</span>Makichik tsawantai Jesús ni jintintaiji aidaujai barcanum chimpimjaju, nunik: Kuchá amain wegagmi. Tusag weedau,   <span class="verse" id="V23">23&#160;</span>tujash katiamunum Jesusak kanaju. Nuniai dase senchi dasentak kuchan umpuau, nunitai barcanum yumi yajanak tepeattak ishamain wajau.   <span class="verse" id="V24">24&#160;</span>Imanitai jegaantag ishintainak:  </div><div class='p'>—¡Maestroh, Maestroh iik jakektatji! tuidau.  </div><div class='p'>Tama shintaag dasen jiyak idaiyak, kucha tsukatunashkam:  </div><div class='p'>—¡Mijakta!, tiuwai.  </div><div class='p'>Tusá tamawaik dase imaniauk mijak, miyasu wajas patamsau.   <span class="verse" id="V25">25&#160;</span>Nunikmatai ni jintintaiji aidaun chichajak:  </div><div class='p'>—¿Dekaskeapi tabaugmish utugkaugme?, tau.  </div><div class='p'>Tujash ishamkag anentai jegagchaju, nunikag ditak pempeentunikiag:  </div><div class='p'>—¿Jusha ya asamtaiya dasesh, yumish ni chichamenash umijuinawa?, tudayinau.   </div><div class='s'>Gadaranmaya aents wakan pegkegchau egkemtuamu </div> <div class='r'>(Mt. 8.28-34; Mr. 5.1-20)  </div><div class='p'> <span class="verse" id="V26">26&#160;</span>Nunikag kuchá amain katigkag gadaranmaya batsamtai nugkeen Galilea igkuas awa nuwi anumkajui.   <span class="verse" id="V27">27&#160;</span>Nunik Jesús jiinkimtai nunú yaaktanmaya aents, kuashat mijanai iwanch egkemtujam pujú igkugtatus jiintukiuwai, duka jaanchnash nugkuchu, jegaash pujuchu ukumatainum pujú.   <span class="verse" id="V28">28&#160;</span>Nunú Jesusan wainak senchi untsumkau, nunik niina eemtin tikishmag senchi untsumak:  </div><div class='p'>—¡Jesusah, Apajuí ashí tikich aidau nagkaesau muunta nuna Uchijiyah, minash utugtuktasamea miname! ¡Wait aneasam suwimkak sukagtusaipa!, tau.   </div><div class='p'> <span class="verse" id="V29">29&#160;</span>(Wagki Jesús, wakan pegkegchauwa nuna: Anú aentsuk jiinkim ukuktá tibau asa tiuwai. Nu aentsnak kuashat tsawantai wakan pegkegchau egkemtug pujuju, nuniau asamtai cadena aidaujai jigkajag kuitamaidau, tujash cadena aidaunak tsujimtikag, wakan pegkegchau nugka uwejush aidaunum emau.)   <span class="verse" id="V30">30&#160;</span>Tutai Jesús iniak:  </div><div class='p'>—¿Amesh yaitpa?  </div><div class='p'>Tama ni aimak:  </div><div class='p'>—Wika Untsujiyaitjai, tau.  </div><div class='p'>Nunak kuashat wakan pegkegchau aentsun chimpimtua batsamtau asag tiuwai;   <span class="verse" id="V31">31&#160;</span>nunú aidau Jesusan, waa muun ishamain akaga nuig awekagtipa, tusag segaidau.   <span class="verse" id="V32">32&#160;</span>Nuanui kuashat kuchi mujanum dupaan yuwinak yujaidau asamtai, nuwi wayatjai idaikagtusti tusag segaidau, tiagtai niishkam; nuniktajum, tiuwai.   <span class="verse" id="V33">33&#160;</span>Tima iwanch aidaushkam aentsnumia jiinjag kuchinum utsanawajui; dutikam kuchishkam pisajag betsag tajagak kuchanum najataunum iyagkag jinawajui.   </div><div class='p'> <span class="verse" id="V34">34&#160;</span>Nunikmatai kuchí kuitamin aidau nu nunikbaun wainkag pisajag yaaktanum jegawag etsejuinak, ajanum batsataidaunash dutiksag ujakajui.   <span class="verse" id="V35">35&#160;</span>Tusá ujakajam: Wagkag ankae diisagmi, tusag wejiajui. Nunik Jesús pujamunum jegakmag, aents iwanch egkemtuamu aajakua duka pegkeg wajas, shiig anentaimas Jesusai ayaumas jaanchin nugkujá ekeemtatman wainkag ishamkaju.   <span class="verse" id="V36">36&#160;</span>Nuniagtai nuna wainkau aidau aents aidaun, Iwanch egkemtuamu wajuk tsagaje nuna ujaidau.   <span class="verse" id="V37">37&#160;</span>Tiagtai ashí aents nugka Gadaranum batsataidauk Jesusan yajá weti tusag segaidau, senchi ishamaidau asag. Tama Jesuschakam barcanum egkemag wakitkiu.   <span class="verse" id="V38">38&#160;</span>Nunitai aents Iwanch jiijamushkam Jesusan segau niijai wetatus; tujash Jesús akateg ukuak:   </div><div class='p'> <span class="verse" id="V39">39&#160;</span>—Amek jeemin wakitkita, nunikam Apajuí amina ashí dutijama nunú etsegkata, tiuwai.  </div><div class='p'>Tima wee ashí yaaktanum etsejauwai Jesús niina shiig kuashat dutika nuna pachis.   </div><div class='s'>Jairo nawanji nuigtú nuwa Jesusa jaanchjin antigkua nu </div> <div class='r'>(Mt. 9.18-26; Mr. 5.21-43)  </div><div class='p'> <span class="verse" id="V40">40&#160;</span>Jesús wakitki jegamtai kuashat aents tuwakajuk shiig aneas jukiaju, ashí aentsuk niina dakaidau asag.   <span class="verse" id="V41">41&#160;</span>Nuniamunum Jairo daagtin, jega ijuntaiya nuna apuji tauwai. Nunik Jesusa tikishmatug segauwai niina jeen jukitatus,   <span class="verse" id="V42">42&#160;</span>wagki niina nawanji shiig makichkiuch doce mijan ajamu tumaina nu jakattak tepau asamtai. Nunik wegaun kuashat aents wedau asag Jesusan chanuidau.   <span class="verse" id="V43">43&#160;</span>Nunú aents aina nuiya makichik nuwa doce mijadai numpan puwak waitú pujú pachitkau, nuigtú kuashat ampijatin aidaunum ampimak ashí ni ajamuchijinak ashimkau; imaniakush makichkish etsagam asachui.   <span class="verse" id="V44">44&#160;</span>Nunú nuwa ukunum jegantun Jesusa jaanchji wenin antigkui; dutikamuik numpa puwamujinak megkaekauwai.   </div><div class='p'> <span class="verse" id="V45">45&#160;</span>Dutikam Jesuschakam:  </div><div class='p'>—¿Yaa antinkame?, tau.  </div><div class='p'>Tujash ashí aents aidauk etsegchagtai, Pedro chichajak:  </div><div class='p'>—Maestroh, kuashat aents tuwakag chanumpaina nu antimpakaja nuniaigkik, ¿ya antinkae tame?, tiu.   </div><div class='p'> <span class="verse" id="V46">46&#160;</span>Tutai Jesús ayaak:  </div><div class='p'>—Makichik antinkau awai, wagki minaiya senchi jiinun dekapjajai, tau.   </div><div class='p'> <span class="verse" id="V47">47&#160;</span>Tutai nuwak, uumainchau dekapeak kujaukmaikia Jesusan jegantun tikishmatug, ashí aents antuinamunum, wajuk asaya antigke nuna pachis, nuigtú ni Jesús antiamuik tsagagbaujinashkam ujakú.   <span class="verse" id="V48">48&#160;</span>Tutai Jesús ayaak: —Nawantah, ame dekaskeapi tabaugmia nu etsaentamjae, shiig agkan anentaimsam wetá, tiuwai.   </div><div class='p'> <span class="verse" id="V49">49&#160;</span>Eke Jesús chichaak wajai, Jairo jega ijuntaiya nuna apuji jeenia makichik aents tanta:  </div><div class='p'>—Nawanjumek jakame, nuigtuk Maestrok waitkasaipa, tau.   </div><div class='p'> <span class="verse" id="V50">50&#160;</span>Tabaun Jesús antuk chichajak:  </div><div class='p'>—Ishamkaipa, ayatak dekaskeapi tita nawanjumik aneantatui, tau.   </div><div class='p'> <span class="verse" id="V51">51&#160;</span>Nunik jeganum jegaa, wayamunum tikich aidaunak makichkish awayachajui, ayatak Pedro, Jacobo, Juan, nuwa jakauwa nuna apají dukují aina duke wayawajui.   <span class="verse" id="V52">52&#160;</span>Tuja ashí aents aidauk buutuidau nuninak anentai idajuidau nuwauch jakaun anentaimtusag. Tujash Jesús chichajak:  </div><div class='p'>—Buutigpajum jakache, ayatak kanaje, tau.   </div><div class='p'> <span class="verse" id="V53">53&#160;</span>Tutai dushikidau, jakaun dekaidau asag.   <span class="verse" id="V54">54&#160;</span>Tujash nigka uwegnum achiak senchi chichaká:  </div><div class='p'>—¡Nuwauchih nantaktá!, tiu.   </div><div class='p'> <span class="verse" id="V55">55&#160;</span>Tusá tamawaik mayai egkemtujam nantakmatai, Jesús chichajak: Yumain susatajum, tiuwai.   </div><div class='p'> <span class="verse" id="V56">56&#160;</span>Dutikamtai nuwauchi apajig dukujijai anentai jegachaju; tujash Jesusak:  </div><div class='p'>—Ju junika ju pachisjumek makichik aentskesh ujakaigpajum, tiuwai.   </div><ul class='tnav'>
<li><a href='index.htm'>Lucas</a></li>
<li><a href='LUK07.htm'>&lt;</a></li>
<li><a href='LUK.htm'>8</a></li>
<li><a href='LUK09.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
