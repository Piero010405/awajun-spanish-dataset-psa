<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Mateo 28</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/MAT28.htm" />
</head>
<body>
<ul class='tnav'>
<li><a href='index.htm'>Mateo</a></li>
<li><a href='MAT27.htm'>&lt;</a></li>
<li><a href='MAT.htm'>28</a></li>
<li><a href='MRK01.htm'>&gt;</a></li>
</ul>
<div class="main">
 
<div class='chapterlabel' id="V0"> 28</div><div class='s'>Jesús nantakbau </div> <div class='r'>(Mr. 16.1-8; Lc. 24.1-12; Jn. 20.1-10)  </div><div class='p'> <span class="verse" id="V1">1&#160;</span>Tsawan ayamtai nagkaemaki tumig tsawagmatai, María magdalanmaya, tikich Mariajai Jesús ukusbaun diisagtasag weaju.   <span class="verse" id="V2">2&#160;</span>Nuniamunum senchi ugkauwai, wagki Apajuí angelji nayaimpinmaya akaegu asamtai, nunik taak kayan ekek ni nui ekeemsauwai.   <span class="verse" id="V3">3&#160;</span>Nuna niimeg peemjai betek, jaanchjish puju nieve<a href="#FN1" class="notemark">*<span class="popup">“Nieve” tawa duka ujuch pujua ibau winchamtin, dukap diimainchau jii emesmain.</span></a> tutaya iman aajakui.   <span class="verse" id="V4">4&#160;</span>Imanun wainkag suntag kuitamak batsatuk ishamak kujagkag, jakaujai betek kakekajui.   <span class="verse" id="V5">5&#160;</span>Nunikaju ai, ángel nuwa aidaun chichajak:  </div><div class='p'>—Ishamkaigpajum, wika dekajai atum Jesusan achijagma nu egajum nunak.   <span class="verse" id="V6">6&#160;</span>Juig atsawai, nigka nantakne ni timaya nunisag. Jui tantajum Apu Jesusan ukusagma nunú diistajum,   <span class="verse" id="V7">7&#160;</span>nunikjum wamak wejum: Jakama duka nantakne, tusajum niina jintintaiji aidau ujaktajum. Nigka, niiyá eemak Galilea wetatui, awi wainkagtatui. Juna titajime timajai, tiuwai.   </div><div class='p'> <span class="verse" id="V8">8&#160;</span>Nu tima nuwa aidaushkam, ukusbaunmaya jiinkiag ishamainayatak shiig aneasag tupikaidau, Jesusa jintintai aidaun chichaman ujakagtatus.   <span class="verse" id="V9">9&#160;</span>Nuniai Jesús wantintuk ditan kumpamauwai. Tuja ditashkam Jesusan jegaantag dawenum pagkukag emematuidau.   <span class="verse" id="V10">10&#160;</span>Dutikam Jesús chichajak:  </div><div class='p'>—Ishamkaigpajum; wejum mina yatsug aidau ujaktajum Galilea minitnume, awi minak waitkagtatui, tiuwai.   </div><div class='s'>Jesús nantakbaun etsegkainum tusa suntag aidau akikbau </div> <div class='p'> <span class="verse" id="V11">11&#160;</span>Nunikag nuwa aidauk weenai, ujumak suntag nuna kuitamaidau yaaktanum wegag, sacerdote apuji aidaun dita wainkamunak ashí ujakaju.   <span class="verse" id="V12">12&#160;</span>Tusá ujakajam weajui apu aidaujai ijunjag chichaman shiig umikagtatus. Nunikag kuashat kuichkin suntajan susaju.   <span class="verse" id="V13">13&#160;</span>Dutikainak:  </div><div class='p'>Atumek aajajum etsegkatajum: “Jutii kajigká batsatjin jintintaiji aidau kashi kautuawag kasamkagmae titajum”,   <span class="verse" id="V14">14&#160;</span>tuja gobernador dekamtaishkam jutii tiagtatji, dutikaku atumnak ayamjuktatjime, tiaju.   </div><div class='p'> <span class="verse" id="V15">15&#160;</span>Tiajam ditashkam kuichkin jukiag, dita titajum tusa akatjamunak imatiksag tuidau. Jujú tibauwa nunak yamaikishkam judío aidauk dutiksag tinu ainawai.   </div><div class='s'>Jesús niina jintintaiji aidau dutikatnuji ujakbau </div> <div class='r'>(Mr. 16.14-18; Lc. 24.36-49; Jn. 20.19-23)  </div><div class='p'> <span class="verse" id="V16">16&#160;</span>Tuja Jesusa jintintaiji once aina duka Galilea weajui, Jesús nunú mujanum minitnume tibaunum.   <span class="verse" id="V17">17&#160;</span>Nunikag Jesusan wainkag emematuidau, tujash ujumak utujimushkam asaju.   <span class="verse" id="V18">18&#160;</span>Jesús ditá jegantun chichajak:  </div><div class='p'>“Ashí nayaimpinmaya aidau, nugkanmaya aidaushkam ame diistá” tusa mina Apag sujusé,   <span class="verse" id="V19">19&#160;</span>nunin asamtai, wetajum nunikjum atum jintintuatajum ashí nugkanmaya aidaush, nuniakjum Apajú daajin, Uchijí daajin, Wakaní Pegkeji daaji pachisjum yamigtajum,   <span class="verse" id="V20">20&#160;</span>dutikakjum ashí ju umiktajum, atumin tiuwaitjim dushakam jintintuatajum. Wika ashí tsawantai, nugka nagkanbau atina duish atumjaig tuke pujutnaitjai.  </div><div class='p'>Aatus atí.  </div><ul class='tnav'>
<li><a href='index.htm'>Mateo</a></li>
<li><a href='MAT27.htm'>&lt;</a></li>
<li><a href='MAT.htm'>28</a></li>
<li><a href='MRK01.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V3">28:3</a>
<span class="ft">“Nieve” tawa duka ujuch pujua ibau winchamtin, dukap diimainchau jii emesmain.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
