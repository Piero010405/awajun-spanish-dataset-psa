<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Isaías 43</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ISA43.htm" />
</head>
<body>
<ul class='tnav'>
<li><a href='index.htm'>Isaías</a></li>
<li><a href='ISA42.htm'>&lt;</a></li>
<li><a href='ISA.htm'>43</a></li>
<li><a href='ISA44.htm'>&gt;</a></li>
</ul>
<div class="main">
 
<div class='chapterlabel' id="V0"> 43</div><div class='s'>Ima Tuke Pujuuke uwemtikagtinuk </div> <div class='q'> <span class="verse" id="V1">1&#160;</span>Jacob wegantu Israel aents aidauwah,  </div><div class='q'>Tuke Pujuu atumin najapauwa nunú chichagtamak:  </div><div class='q'>“Ishamkagtukaigpa,  </div><div class='q'>witjai atumin agkanmitkaunuk,  </div><div class='q'>wi atumnak daagmin adaisan midau atinme tusan  </div><div class='q'>etegkauwaitjime, nuadui atumek midau ainagme.   </div><div class='q'> <span class="verse" id="V2">2&#160;</span>Yumi piyajunum nagkaemakminish, wi kuitamkattagme,  </div><div class='q'>tuja namak aidau katitkuminish, jakejai tusan kuitamkattagme;  </div><div class='q'>tuja jii kegamunum nagkaemakmesh esashtinaitme,  </div><div class='q'>jii kegak nimpaush dekapjashtinaitme.   </div><div class='q'> <span class="verse" id="V3">3&#160;</span>Witjai Tuke Pujuu, amina Apajuígminuk,  </div><div class='q'>witjai amina uwemtiknunuk,  </div><div class='q'>witjai Israel aents aidaun Apajuíji pegkegmanuk.  </div><div class='q'>Wi Egipto nugkan, Etiopía nugkan, Sabá nugkan aatsan sujakun  </div><div class='q'>atumnak sumakuitjime.<a href="#FN1" class="notemark">*<span class="popup">“Wi atumnak Egipto nugkan, Etiopía nugkan, Sabá nugkan aatsan sujakun sumakuitjime” tawa nunak “juju nugka aidaunmaya Israel aents aidaun waitka batsatu asamtai, Apajuí dita shiwaajin sujua idayak Israel aents aidaun ayamjuk agkanmitkauwa” nuna taku tawai.</span></a>   </div><div class='q'> <span class="verse" id="V4">4&#160;</span>Atum iwaku batsamsamnujum tusa tabaunum  </div><div class='q'>tikich aidau jinawajui.  </div><div class='q'>Atum jinumainun yapajian dekas dita jinatnume tiuwaitjai.  </div><div class='q'>Wi nunak dutikauwaitjai,  </div><div class='q'>wagki atumin wait anentau asan,  </div><div class='q'>atumek dekas waji pegkeg akikama iman ainagme.  </div><div class='q'>Wika atumnak aneajime.   </div><div class='q'> <span class="verse" id="V5">5&#160;</span>Ishamkagtukaigpa, wi atumjaig pujajai.  </div><div class='q'>Amina aentsjum aidau etsa minitaiya nuni,  </div><div class='q'>tuja etsa akaetaiya nuni batsata nuna  </div><div class='q'>ijumjatasan yajuakan ikaunmattajai.   </div><div class='q'> <span class="verse" id="V6">6&#160;</span>Tuja aents nujinum batsamin aidaun chichagkun:  </div><div class='q'>‘Awakjatajum’, titatjai.  </div><div class='q'>Tuja tsumunum batsamin aidaun chichagkun:  </div><div class='q'>‘Makichkish emetuawaigpa’, titatjai.  </div><div class='q'>‘Mina uchig aidau, mina nawantug aidaujai,  </div><div class='q'>atushat nugka nagkatkamunum batstush  </div><div class='q'>awakjatajum.   </div><div class='q'> <span class="verse" id="V7">7&#160;</span>Tuja uchi apaji daajin naamama numamtuk  </div><div class='q'>mina aentsug asag, mina daajun jukiu aina nunak  </div><div class='q'>mina daag ememattai atinun najanauwaitjai;  </div><div class='q'>nuadui makichkish emettsuk awakjatajum.’   </div><div class='b'> &#160; </div> <div class='q'> <span class="verse" id="V8">8&#160;</span>“Mina aentsug aidau jiintin ainayatak  </div><div class='q'>wainmachujai betek aina nunú,  </div><div class='q'>tuja kuishtinaitak antuchu aina nunú dita nugken  </div><div class='q'>ashí awakjatajum.   </div><div class='q'> <span class="verse" id="V9">9&#160;</span>Ashí aents aidautijum  </div><div class='q'>makichik ijunbaunmak ijunjatajum.  </div><div class='q'>Nunikjum tujuttajum atum ainajum anuiyash  </div><div class='q'>¿yaita atakea duwi atinun pachis, tuja yaunchuk  </div><div class='q'>nagkaemajua nunash betek etsegnush?  </div><div class='q'>Nunin ataik juwi itantinme,  </div><div class='q'>dutikam nunú etsegtai antukag dekaskeapi titinme.”   </div><div class='b'> &#160; </div> <div class='q'> <span class="verse" id="V10">10&#160;</span>Apajuí chichaak:  </div><div class='q'>“Atumek mina chichamjun etsegtugkatnume tusa  </div><div class='q'>etegkamu ainagme,  </div><div class='q'>wi atumnak etegkauwaitjime,  </div><div class='q'>minai kajintsa anentaimkugmek,  </div><div class='q'>dekas wi Tuke Pujuuwaitag nunú dekajuattagme.  </div><div class='q'>Initaikia duwish tikich apajuí mina nagkaetasuk atsujakui,  </div><div class='q'>tuja atakea duwish, duka makichkish atsutnai.   </div><div class='q'> <span class="verse" id="V11">11&#160;</span>Ima wikitjai Tuke Pujuunuk;  </div><div class='q'>tikichik uwemtikagtumainuk atsawai.”   </div><div class='b'> &#160; </div> <div class='q'> <span class="verse" id="V12">12&#160;</span>Tuke Pujuu chichaak:  </div><div class='q'>“Wi atumin ujaakun, uwemtijatnaitjime tusan  </div><div class='q'>tiuwaitjim nunak, betek uwemtijauwaitjime;  </div><div class='q'>tuja wainka apajuímtai aina duka atumnak uwemtijamjachajui,  </div><div class='q'>duka atumek shiig dekagme.   </div><div class='q'> <span class="verse" id="V13">13&#160;</span>Witjai yaunchuk nagkamsan Apajuínuk,  </div><div class='q'>tuja atakea duwish wiki atinaitjai Apajuínuk.  </div><div class='q'>Makichkish mina suwimkajun uwemtumainuk atsawai.  </div><div class='q'>Tuja wi dutikamua nuna emegkaumainush  </div><div class='q'>makichkish atsawai.”   </div><div class='q'> <span class="verse" id="V14">14&#160;</span>Tuke Pujuu pegkejam, Israel aents aidaun  </div><div class='q'>agkanmitkauwa nunú aatus tawai:  </div><div class='q'>“Atumin ayamjakun suntag aidaun Babilonia nugkanum ishiaktatjai,  </div><div class='q'>dutika ai dita yaaktaji waitiji aidaunak tsaikagtatui.  </div><div class='q'>Dutikawagmatai, caldeo aents aidau shiig aneas  </div><div class='q'>batsataina nunak wake besemag juwakagtatui.   </div><div class='q'> <span class="verse" id="V15">15&#160;</span>Witjai Tuke Pujuu, Israel aents aidaun najanaunuk.  </div><div class='q'>Witjai atumi Apajuíjum pegkegmanuk.”   </div><div class='b'> &#160; </div> <div class='q'> <span class="verse" id="V16">16&#160;</span>Nayants kuna ishamainnum  </div><div class='q'>nuna ejapeen Apajuí ukuya buku awajus ikankauwai.  </div><div class='q'>Aatus niina aentsji aidaun ikatiajui.   </div><div class='q'> <span class="verse" id="V17">17&#160;</span>Tuja Egipto nugkanmaya suntag maanitan yacha aidau  </div><div class='q'>caballo aidaujai, carro aidaujai Israel aents aidaun pataetukajui,  </div><div class='q'>tujash nayantsanum tepeawag makichkish jiinkishtinun megkaejabi;  </div><div class='q'>tuja lamparin ekemakbau kajinak megkagama numamtuk megkaejabi.   </div><div class='q'> <span class="verse" id="V18">18&#160;</span>Apajuí niina aentsji aidaun yamai chichajak:  </div><div class='q'>“Waji nagkaemakiuwa duka pachikaigpa,  </div><div class='q'>tuja anentaimtutkesh anentaimtusaigpa.   </div><div class='q'> <span class="verse" id="V19">19&#160;</span>Wi iwainaktatjai yamagman,  </div><div class='q'>nunú ame yamaikiuchia duik wainkattame.  </div><div class='q'>Uwegshunum jintan jintamattajai,  </div><div class='q'>tuja nugka pegkegchau ajak tsapachua nunashkam  </div><div class='q'>entsa ayau awajsattajai.   </div><div class='q'> <span class="verse" id="V20">20&#160;</span>Kuntin ikamia kajen lobo aidau,  </div><div class='q'>avestruz aidau aatus shiig anenjusagtinai,  </div><div class='q'>wagki wi yumi pukuni jiinun uwegshunum kuashat jiiju asamtai.  </div><div class='q'>Tuja nugka ajak tsapachunum  </div><div class='q'>entsa aidaun kuashat najankattajai,  </div><div class='q'>mina aentsug, wi etegkauwaitag nuna, uwajagtinun.   </div><div class='q'> <span class="verse" id="V21">21&#160;</span>Nunú aents aidaunak wi najankauwaitjai,  </div><div class='q'>mina emematjitnume tusan.   </div><div class='b'> &#160; </div> <div class='q'> <span class="verse" id="V22">22&#160;</span>“Tujash Israel aents  </div><div class='q'>Jacob wegantu aidautigmek  </div><div class='q'>mina umigtutak kajimatki idaisaugme.   </div><div class='q'> <span class="verse" id="V23">23&#160;</span>Tuja uwig aidaush anenjauchik sujatsjume,  </div><div class='q'>kuntin maa nuna neje ashí apeakjumesh emematjatsjume.  </div><div class='q'>Wika atumnak anentag sujustajum  </div><div class='q'>tusa segaaknuk waitkatsjime, tuja kugkuin incienso  </div><div class='q'>apeatajum tusankesh segaaknuk waitkatsjime.   </div><div class='q'> <span class="verse" id="V24">24&#160;</span>Mina anentag sujustinuk pagat kugkuin aina  </div><div class='q'>duka sumagtukchabiugme,  </div><div class='q'>kuntin aidau wiyajigkesh apeakjumek minak emematjishbaijume.  </div><div class='q'>Ayatak pujusjum pegkegchau takamugmin dii diin yawetjajai,  </div><div class='q'>nunú pegkegchaugmia nuna diitan tsuwaagjai.   </div><div class='q'> <span class="verse" id="V25">25&#160;</span>Tujash wi amina Apajuíjum asan,  </div><div class='q'>ame magkagtutaijum aidaunak esakatjattagme,  </div><div class='q'>dutikan atakea duish adeagchatnun kajimatkin idaisattajai.   </div><div class='q'> <span class="verse" id="V26">26&#160;</span>Ame mina utugchatug dekagtakmek  </div><div class='q'>yamai tujutta, chichasmi.  </div><div class='q'>Pai, ame waji titag tame nunú tita,  </div><div class='q'>nunú tiyamin amesh dekas shiig imagnismeash  </div><div class='q'>pujam nunú dekaami.   </div><div class='q'> <span class="verse" id="V27">27&#160;</span>Atumi apachjum aajakua nunú,  </div><div class='q'>tikich amina chichaman jintinjabianum  </div><div class='q'>nujai mai pegkegchaun takainak  </div><div class='q'>mina umigtukchau ainawai.   </div><div class='q'> <span class="verse" id="V28">28&#160;</span>Tuja amina apujum aajaku aidau  </div><div class='q'>jega mina emematjaku ijuntain shiig kuitamkachu ainawai.  </div><div class='q'>Nuadui Jacob wegantu Israel aents aidaunak ijinatnume,  </div><div class='q'>dutikawag dushiki batsamtitin atinme  </div><div class='q'>tusan idaisauwaitjai”, tawai Apajuí.   </div><ul class='tnav'>
<li><a href='index.htm'>Isaías</a></li>
<li><a href='ISA42.htm'>&lt;</a></li>
<li><a href='ISA.htm'>43</a></li>
<li><a href='ISA44.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V3">43:3</a>
<span class="ft">“Wi atumnak Egipto nugkan, Etiopía nugkan, Sabá nugkan aatsan sujakun sumakuitjime” tawa nunak “juju nugka aidaunmaya Israel aents aidaun waitka batsatu asamtai, Apajuí dita shiwaajin sujua idayak Israel aents aidaun ayamjuk agkanmitkauwa” nuna taku tawai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
