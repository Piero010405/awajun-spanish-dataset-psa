<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Joel 3</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JOL03.htm" />
</head>
<body>
<ul class='tnav'>
<li><a href='index.htm'>Joel</a></li>
<li><a href='JOL02.htm'>&lt;</a></li>
<li><a href='JOL.htm'>3</a></li>
<li><a href='AMO01.htm'>&gt;</a></li>
</ul>
<div class="main">
 
<div class='chapterlabel' id="V0"> 3</div><div class='s'>Apajuí aents aidau pegkegchaujin diijus suwimkan susatin </div> <div class='q'> <span class="verse" id="V1">1&#160;</span>Nunú tsawan jegakuig,  </div><div class='q'>Judá wegantu aidau Jerusalégnumia aidaujai  </div><div class='q'>achija yajuakbau batsatunak awakjatnaitjai.   </div><div class='q'> <span class="verse" id="V2">2-3&#160;</span>Untsu aents tikich nugkanmaya aidaunak  </div><div class='q'>Josafat nugka pakajin ashí ijumjatnaitjai,  </div><div class='q'>dutika ijumjan, dita mina aentsug Israel aents aidaun  </div><div class='q'>achija yajuakag tikich nugkanum dapampaak  </div><div class='q'>emegkajag, dita nugke aidaunashkam atanjag,  </div><div class='q'>dita uchiji, nawanji aidaunash kuichkin juwinak,  </div><div class='q'>tikich nugkanum sujujag nunú kuichkia duwi  </div><div class='q'>vinon sumak umuinak nampenak,  </div><div class='q'>nuigtushkam nunú kuichkia duik  </div><div class='q'>nuwa akika dutiktai aidaun yujaju asagmatai, suwimkan susagtinaitjai.   </div><div class='s'>Tuke Pujuu aents tikich nugkanmaya aidau pegkegchaujin diijus suwimka susatin </div> <div class='p'> <span class="verse" id="V4">4&#160;</span>Atum Tiro nugkanum, Sidón nugkanum, filisteo nugkanum batsamin aidautijum mina aentsug Israel aents aidau jeteajum dusha ¿wisha itugkamu asagmea jeteajume? Atsa ¿iikmakmi tusagmek aikajum? Nunú atum eke jeteatsjuminig, wiyá atumnak suwimkan amasan ijinattajime.   <span class="verse" id="V5">5&#160;</span>Atumek oro, plata, tuja ashí tikich waji pegkeg akik midau aidau yajuakjum, atumi apajuímtaijum emematku ijuntai jegamkamunum ashí utsauwaitjume.   <span class="verse" id="V6">6&#160;</span>Atum Tironmaya, Sidógnumia aidautijum Judá wegantu aidau Jerusalégnumia aents aidaujai achija yajuakjum, griego aidaun inataiji atinme tusajum Grecia nugkanum sujujuitjume.   <span class="verse" id="V7">7&#160;</span>Dutikam nuwi batsatun wi ditanak jiija yajuakan ikaunmattajai. Untsu atumnak mina aentsug waitkasuitjum dutiksanuk wishakam iikattajime.   <span class="verse" id="V8">8&#160;</span>Dutikakun, atumi uchijum aidaun, nawanjum aidaujaí, Judá wegantu aidaunum sujutjattajime. Dutika ai dita yajuakag Sabá aents aidaunum sujujagtinai. Witjai Tuke Pujuunuk, nunak dekas uminkatnun tajai.   </div><div class='b'> &#160; </div> <div class='q'> <span class="verse" id="V9">9&#160;</span>Juju chicham tikich aents aidaunum etsegkatajum,  </div><div class='q'>dutikajum ¡suntag maanitan yacha aidau ijumjajum  </div><div class='q'>shiig umintsatajum!  </div><div class='q'>¡Nunikjum Apajuín aentsji aidaujai maaniatajum!   </div><div class='q'> <span class="verse" id="V10">10&#160;</span>Atumi takataijum aidau maaniaku jukitin,  </div><div class='q'>nagki, puyagjai najankatajum.  </div><div class='q'>Tuja aents sapig aina nunú, wajiu wajastinme.   </div><div class='q'> <span class="verse" id="V11">11-12&#160;</span>Ashí atum Judá wegantu aidaun  </div><div class='q'>shiwaaji aidautijum  </div><div class='q'>Josafat nugkanum wamak kaunajum ijunjatajum.  </div><div class='q'>Tuja aents kakagchauch maanitan dakitin akush,  </div><div class='q'>maanitan yacha wajasag ashí ijunjatnume.  </div><div class='q'>Nunikagmin ashí aents jutii aidauti nugken ijus  </div><div class='q'>batsamin aidaunak Tuke Pujuu suwimkan susattawai.   </div><div class='q'> <span class="verse" id="V13">13&#160;</span>Wagki nunú aents aidauk shiig pegkegchau ainawai,  </div><div class='q'>nunin asagmatai,  </div><div class='q'>trigo tsamaku tsupija juutiama numamtuk tsupigta;  </div><div class='q'>tuja ajak juutak tsawantak uminkae,  </div><div class='q'>nuadui uva tsamakmatai juuka  </div><div class='q'>vino najanatasa najatiama numamtuk awajkata.  </div><div class='q'>¡Dita tudauji aidauk dekas shiig múuntai!   </div><div class='q'> <span class="verse" id="V14">14&#160;</span>Tuke Pujuu taatin tsawan uminu asamtai,  </div><div class='q'>Josafat nugkanum aents aidau shiig kuashat ijunjaje.   </div><div class='q'> <span class="verse" id="V15">15&#160;</span>Tuja nantuk etsajai mai kajinak suwe wajastatui.  </div><div class='q'>Yaya aidaushkam etsanjachagtatui.   </div><div class='q'> <span class="verse" id="V16">16&#160;</span>Tuke Pujuu kajeka muja Siógnum pujusa chichaak  </div><div class='q'>ipamtajai betek wajatai, nuna antukag  </div><div class='q'>nugkak nayaimpijai uugtatui.  </div><div class='q'>Imanitaish Israel aents aidaunak  </div><div class='q'>Tuke Pujuu niina aentsji asagmatai kuitamkattawai.   </div><div class='s'>Judá wegantu aidauk atakea duish shiig batsamsagtin </div> <div class='q'> <span class="verse" id="V17">17&#160;</span>Tuja Tuke Pujuu niina aentsji aidaun chichajak:  </div><div class='q'>“Atumek nunú tsawan uminkui,  </div><div class='q'>mina pachittsajum dekas iina Apajuíjiyapi tujuttinaitjume.  </div><div class='q'>Wika muja Sión wi etegkamua nuwi pujajai.  </div><div class='q'>Jerusalégkak pegkejam mina aneetaijui,  </div><div class='q'>nuadui shiwag tikich nugkanmaya aidauk  </div><div class='q'>ataktu utuawajag makichkish dajagchagtinai.   </div><div class='q'> <span class="verse" id="V18">18&#160;</span>Apajuí shiwag aidaun suwimkan susa ijinamtai nagkamas,  </div><div class='q'>shiig kuashat uva ayau asamtai,  </div><div class='q'>vino najanamu aidauk shiig kuashat aittawai,  </div><div class='q'>tuja baka aidaushkam shiig kuashat ayau asamtai,  </div><div class='q'>nuna muntsuji ijugbauk shiig kuashat  </div><div class='q'>mujanmaya yumi betsaka akagama iman atinai.  </div><div class='q'>Judá wegantu aidaun nugkenig yumi shiig kuashat aitnai.  </div><div class='q'>Mina jegajuiya yumi pukuni jiinki  </div><div class='q'>Sitim nugka pakajin ashí ukattinai.   </div><div class='q'> <span class="verse" id="V19">19&#160;</span>Untsu Egipto nugkanmaya aidau,  </div><div class='q'>Edom nugkanmaya aidaujai  </div><div class='q'>Judá wegantu aidaun utugchatji atsaunak,  </div><div class='q'>tuke aneas jetekag dita nugkenig  </div><div class='q'>aents utugchatjinchaunak ijinawaju asagmatai,  </div><div class='q'>suwimkan susagtatjai.  </div><div class='q'>Dutika ai, dita nugkega duka aents atsau  </div><div class='q'>bashiak pegkegchau wajas asattawai.   </div><div class='q'> <span class="verse" id="V20">20&#160;</span>Judá wegantu aidau jinauwa nunak wi iikmatkattajai.  </div><div class='q'>Nuna dutikau aidauk suwimkan jutsukek pujuschagtatui.   </div><div class='q'> <span class="verse" id="V21">21&#160;</span>Untsu Judá wegantu aidau nugkeg  </div><div class='q'>agkan bashiakag asashtinai,  </div><div class='q'>Jerusalégchakam agkantak aents atsauk achatnai.  </div><div class='q'>Tuja wika Jerusalégnum  </div><div class='q'>muja Sión wi etegkamua nuwi pujuttajai”, tawai.  </div><ul class='tnav'>
<li><a href='index.htm'>Joel</a></li>
<li><a href='JOL02.htm'>&lt;</a></li>
<li><a href='JOL.htm'>3</a></li>
<li><a href='AMO01.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
