<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Lucas 15</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/LUK15.htm" />
</head>
<body>
<ul class='tnav'>
<li><a href='index.htm'>Lucas</a></li>
<li><a href='LUK14.htm'>&lt;</a></li>
<li><a href='LUK.htm'>15</a></li>
<li><a href='LUK16.htm'>&gt;</a></li>
</ul>
<div class="main">
 
<div class='chapterlabel' id="V0"> 15</div><div class='s'>Uwig megkaekau augmattsamu </div> <div class='r'>(Mt. 18.10-14)  </div><div class='p'> <span class="verse" id="V1">1&#160;</span>Jesusan antugkagtatus kuashat aents apú kuichkiji atinun ijumin aidau, tikich aents tudaugtin aidaujai ijuntuidau.   <span class="verse" id="V2">2&#160;</span>Imatikiagtai fariseo aidau, escriba aidaujai Jesusan pachisag:  </div><div class='p'>—Au aentsuk tudau aidaun yajuak ditajai ijunag yu wekaenuwe, tusag ashishmatuidau.   </div><div class='p'> <span class="verse" id="V3">3&#160;</span>Nu tama ju augmatbaun pachis augmatak:   <span class="verse" id="V4">4&#160;</span>Atum ainajum anuiya, cien uwig aja nuiya makichik megkaetukam, noventa y nueve juwaka nunak uwejush batsaak, ¿megkaekauwa nuna igkugtatus egaak jiintumainchaukaih?   <span class="verse" id="V5">5&#160;</span>Nunik wainkag, shiig anentus yanakí juawai;   <span class="verse" id="V6">6&#160;</span>nunik wakitki jeen jegaa, kumpají aidaun nuigtú niijai ijutkau batsatun chichajak: “Uwig megkaetugkaunak yamaik igkugjai, nuniku asamtai atumesh wijai shiig aneastajum”, tumainai.   <span class="verse" id="V7">7&#160;</span>Nunin asamtai tajime, nayaimpinmash juní nagkaemas shiig aneamu awai makichik aents tudau takatan idaiyak pujutjin yapajintaig, noventa y nueve pegkeg aidau sujumankatatus atsumainatsu nuna nagkaesau.   </div><div class='s'>Kuichik emegkakbau pachisa augmattsamu </div> <div class='p'> <span class="verse" id="V8">8&#160;</span>¿Nunisag nuwa diez dracma<a href="#FN1" class="notemark">*<span class="popup">“Dracma”, tawa duka Persanmaya kuichik kaya oro najanamu aajakui.</span></a> ajamu makichik emegkak, lámpara ekemak, jegá japimak shiig kuitamas egaak igkumainchaukaih?   <span class="verse" id="V9">9&#160;</span>Nunik wainak, kumpají aidaun nuigtú niijai ijutkau batsatun ijumag: “Dracma emegkakmayag nunak igkugjai, nuniku asamtai atumesh wijai shiig aneastajum, tumainai.   <span class="verse" id="V10">10&#160;</span>Nunin asamtai tajime, Apajuí angelji aidauk shiig aneenawai, makichik aents tudau takatan idaiyak pujutjin yapajitaik”.   </div><div class='s'>Uchi kuichkin ashimkauwa nu pachisa augmattsamu </div> <div class='p'> <span class="verse" id="V11">11&#160;</span>Junashkam Jesús augmatak: “Makichik aents ajujakui jimag uchijí;   <span class="verse" id="V12">12&#160;</span>tuja uchi ekeuwa nu apajin chichajak: ‘Apawah, wají aidau midau amaina duka yamaik sujustá’, tusa segauwai. Tutai apajishkam wají aidaunak mai akantuk susauwai.   <span class="verse" id="V13">13&#160;</span>Dutikam dukap tsawan atsuk, uchi ekeuwa duka ashí ni wajiijinak ijumag juki apajinak ukuak, tikich nugkanum atushat weuwai. Nunik nui pujus pegkegchaunum wekaegak, wajiiji aidaunak wainak ashimkauwai.   <span class="verse" id="V14">14&#160;</span>Nunik ashí ashimak pujai, nunú nugkanum shiig senchi yapajut tepeauwai, nunikmatai niishkam shiig atsumamunum jegantui.   <span class="verse" id="V15">15&#160;</span>Nuniak wee nuiya aentsun jegantun takatan inimtai, ajajin awemauwai kuchin kuitamjutkati tusa.   <span class="verse" id="V16">16&#160;</span>Dutikam kuchi yuinamun yumain dekapeau, tujash makichik aentskesh yutainak suwinachu.   <span class="verse" id="V17">17&#160;</span>Dutikam anentaimag: ¡Mina apajú takajin aidauk shiig kuashat yutaiji ajuinaimpap wi jui pujusan nujantai jakattaja!   <span class="verse" id="V18">18&#160;</span>Dekas mina Apajuí wakitkitjai, nunikan jegaan: Apawah, wika Apajuinash tuja aminash shiig pegkegchau takagsajame,   <span class="verse" id="V19">19&#160;</span>nuniku asan wika amina uchijum tamak amaitsujai, minak amina takagtamin aina nuninuk etita titajai, tiuwai.   <span class="verse" id="V20">20&#160;</span>Tusa jiinki apají pujamunum weuwai. Nunik iká minittamanak uchijin wainak, apají wait anenjauwai, nunik tupikatki igkug, kajut pagkuk kugkuasui.   <span class="verse" id="V21">21&#160;</span>Dutikam uchijí chichaak: ‘Apawah, wika Apajuinash tuja aminash shiig pegkegchau takagsajame, nuniku asan wika amina uchijum tamak amaitsujai’, tiuwai.   <span class="verse" id="V22">22&#160;</span>Tujash apajig inake aina nuna chichajak: ‘Wamak jaanch dekas pegkeg agma iman jiikjum anugtujatajum, dutikakjum tsajam uwejinish anillo patakuajum, sapatchakam wegagtuktajum.   <span class="verse" id="V23">23&#160;</span>Dutikajum toro tsakat duwejam itajum maatajum, yutai shiig umiká yuwinaku fiestamawagmi;   <span class="verse" id="V24">24&#160;</span>wagki juka mina uchijuk jakau aajakui, tujash yamaik iwaaku wakitki tae; megkaekau aajakui, tujash yamaik wainkaji’. Tusa timatai fiestamtan nagkamawajui uchijí tajuam shiig aneak.   </div><div class='p'> <span class="verse" id="V25">25&#160;</span>“Nuniai, uchijí eemkau ajanum pujau, wakitki jegá taattak minikmá, nantsemainak música ishinainamun antuku;   <span class="verse" id="V26">26&#160;</span>nunik inaken untsuká: ¿Wagka imatuinawa? tusa iniau.   <span class="verse" id="V27">27&#160;</span>Tama ni ayaak: —Amina yatsum taamtai apa, toro tsakatan dekas duwegman mae, uchijí jatsuk iwaaku tau asamtai, tau.   <span class="verse" id="V28">28&#160;</span>Tama kajeká, jegaa waitnak dakitau, nunitai apají jiintuki, wayata tusa imatjau.   <span class="verse" id="V29">29&#160;</span>Tama apajin ayaak: ‘Apawah, wajupa mijadaiya ame dutikata tabaunak makichkish intimjutsuk yayatsjame, nuniaigkish makichik cabra tsakatchikesh kumpají aidaujai fiestamati tusamek sujuchume.   <span class="verse" id="V30">30&#160;</span>Tujash ju amina uchijum, ashí wajiijum aidaunak nuwa akiká takatai aidaujai wekagak ashimak taamtai, eme anentsam toro tsakat dekas duwejam mantuam ayugkum fiestamjame’, tau.   </div><div class='p'> <span class="verse" id="V31">31&#160;</span>“Tama apají ayaak: ‘Uchijuh, amek wijai ijunjam tuke pujuwaitme, ashí wají midau aina duka aminu ainawai.   <span class="verse" id="V32">32&#160;</span>Tujash juka fiestamainaitji shiig aneaku, wagki juka yatsumek jakau aajakui, tujash yamaik iwaaku wakitki tae, megkaekau aajakui, tujash yamaik wainkaji’ ”, tiuwai.   </div><ul class='tnav'>
<li><a href='index.htm'>Lucas</a></li>
<li><a href='LUK14.htm'>&lt;</a></li>
<li><a href='LUK.htm'>15</a></li>
<li><a href='LUK16.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V8">15:8</a>
<span class="ft">“Dracma”, tawa duka Persanmaya kuichik kaya oro najanamu aajakui.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
