<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Romanos 3</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ROM03.htm" />
</head>
<body>
<ul class='tnav'>
<li><a href='index.htm'>Romanos</a></li>
<li><a href='ROM02.htm'>&lt;</a></li>
<li><a href='ROM.htm'>3</a></li>
<li><a href='ROM04.htm'>&gt;</a></li>
</ul>
<div class="main">
 
<div class='chapterlabel' id="V0"> 3</div><div class='p'> <span class="verse" id="V1">1&#160;</span>Nunin aish ¿wajinma imanaita judío atash? ¿wajinma yaijatua pakamamush?, tautigmesh amainaitjume;   <span class="verse" id="V2">2&#160;</span>tujash duka nuninchauwai, dekaskenmag judío aidautik tikich nagkaesau ainaji, Apajuí ni chichame agagbaun dekatkauk jutiná sujamsauwa dui.   <span class="verse" id="V3">3&#160;</span>¿Tujash ujumak judío aina nuiya Apajuí tibaujin dekaskeapi tusag umikchaju aina duiká, ni anagkagtuamua nunak umimainchauwait?   <span class="verse" id="V4">4&#160;</span>Makichkish nunimaitsui, Apajuik dekas ni tibaujinak betek uminai, ashí aents aidau wait ainaigkish. Dui agagbaunmash:  </div><div class='q'>“Ame tibaugmek betek umin asam pegkejai tama atatme,  </div><div class='q'>iman asam pegkegchaun aikawai tujamainakuish,  </div><div class='q'>bakumamainkesh atsugtamu asamtai, tuke depetmaktinaitme”, tawai.   </div><div class='p'> <span class="verse" id="V5">5&#160;</span>Jutii pegkegchau takaamuji, Apajuí pegkeg takaamujin nuní paan iwainaish, ¿wagka Apajuish suwimkanash sukagtumainaita, pegkegchau takaakug nunimainait? (Junak tikich aents aidau wajuk chichainawa nuna dutiksanuk tajai.)   <span class="verse" id="V6">6&#160;</span>¡Duka makichkish nuninchauwai! Apajuí pegkegchaun takaakush, ¿Wajuk aents nugkanmaya aidaunash suwimkanash sumainaita?   </div><div class='p'> <span class="verse" id="V7">7&#160;</span>Tujash wi waitjamua nu, Apajuinu dekaskea nuna, aan nagkaemas paan emaish, ¿wagka wisha tudauwaitme tamash aja?   <span class="verse" id="V8">8&#160;</span>Ujumak aents aidau wainak tsanumjutuinak: Pegkeg ajutjamti takuik pegkegchau takamainai tusa jintinkagtawai, tujutuinawai, ¿Dekas aajanuk jintinkagtag? Makichkish nuninchauwai, nunú aents aidau mina pachitus tu chichaina duka suwimak jumainun tu yujainawai.   </div><div class='s'>Ashí aents aidautik tudau ainaji </div> <div class='p'> <span class="verse" id="V9">9&#160;</span>¿Wajinmainaitji? ¿Jutii judío aidautika tikich aidau nagkaesau imá pegkeg ainag? ¡Makichkish nuninchauwaitji! Timajim nunisag judío aidautish, judiochu aidaushkam tudau ainaji.   <span class="verse" id="V10">10&#160;</span>Nunin asamtai Apajuí chichame agagbauwa nuwi:  </div><div class='q'>“¡Makichkish aents pegkejan takauk atsawai,  </div><div class='q'>shiig makichkiuchikesh atsawai!   </div><div class='q'> <span class="verse" id="V11">11&#160;</span>Makichkish Apajuí pegkejan wakega nuna dekaukesh atsawai,  </div><div class='q'>antsag Apajuin egaukesh atsawai.   </div><div class='q'> <span class="verse" id="V12">12&#160;</span>Ashí aentsuk Apajuinak tupankaju asag atsumainchau waigkajui,  </div><div class='q'>nunin asag ashí pegkegchau ainawai.  </div><div class='q'>¡Makichik aentskesh pegkejan takauk atsawai!  </div><div class='q'>¡Shiig makichkiuchikesh atsawai!   </div><div class='q'> <span class="verse" id="V13">13&#160;</span>Suwenig  </div><div class='q'>aents ukusbau ashiimua imanai,  </div><div class='q'>waitjuidau asag;  </div><div class='q'>ditá weninig dapí tsaagkega iman ajuinawai,   </div><div class='q'> <span class="verse" id="V14">14&#160;</span>nunidau asag, kuashat kajeamujin aentsnash pegkegchaun chichajuinawai.   </div><div class='q'> <span class="verse" id="V15">15&#160;</span>Wamkes kajedau asag aentsun maatatus yujajin ainawai;   </div><div class='q'> <span class="verse" id="V16">16&#160;</span>dita tuwí yujainawa nuninakush pegkegchaun dutikainak,  </div><div class='q'>tikich aents aidaunak waittanum ukuinawai.   </div><div class='q'> <span class="verse" id="V17">17&#160;</span>Dekainatsui tikichjaish shiig agkan pujutnak.   </div><div class='q'> <span class="verse" id="V18">18&#160;</span>Apajuí ajantusa diyamujish atsujuinawai”, tawai.   </div><div class='p'> <span class="verse" id="V19">19&#160;</span>Chicham umiktina nui: “Ashí pegkegchau ainagme”, tawa nunak jutii judío aidautin Apajuí chicham umiktinun sujamsau asa tujama duka dekainaji. Nunú chicham umikchamunum chichamainchau juwaktinaitji. Nunin asamtai judío aidautish, ashí nugkanmaya aents aidaush wi bakumamainuk atsugtawai tumainuk atsustinai, wagki Apajuí diismak ashí aentstí bakumamainuk ajutjamaidau asamtai.   <span class="verse" id="V20">20&#160;</span>Nuadui makichik aentskesh Apajuí eemtinig chicham umikbauwai pegkeg diyamak achatnai, wagki chicham umiktina duka ayatak jutii tudauwaitag nunak dekamtijamu asamtai.   </div><div class='s'>Apajuik Jesucristo dekaskeapi tabaunum uwemtijamui </div> <div class='p'> <span class="verse" id="V21">21&#160;</span>Tujash yamaiya jui iwaintugmake, chicham umiktina nu umiatsjinkesh Apajuish wajuk pegkeg diigmaji nuna, juna pachisag chicham umiktina nuwish, profeta aidaushkam etsegkaju ainawai.   <span class="verse" id="V22">22&#160;</span>Nu aidau dekamtijamawajui Jesucristo dekaskeapi tabaunum Apajuí pegkeg ainagme tujama nunak, nunin asamtai ashí aents Jesucristo dekaskeapi tuina nunak, yaá aentsuk ainta nunin ataish nunak pachitsuk ashí betek pegkeg ainagme tujamji.   <span class="verse" id="V23">23&#160;</span>Ashí aentstik betek tunamaku asaja, Apajuí diismak pegkejak wantinkachuitji.   <span class="verse" id="V24">24&#160;</span>Nunin ajinig, Jesucristo iina tudaujin esaktugmag agkan etamkau asamtai wait anenjamag anenjauch pegkeg ainagme tujabiuwai.   <span class="verse" id="V25">25&#160;</span>Apajuik Jesusnak jutii suwimak jumaina nuna ni suwimkan juwak mantamnati tusa awetugbauwai, nunikmatai Jesusan minaimpap mantamdauwaita tusag dekaskeapi tuinak uwemjatnume tusa. Aatus Apajuik pegkeg takaamujinak iwainmamkauwai, nunin asa aents yaunchuk tudau takasbaujinash pachitsuk yaa Jesusan dekaskeapi tawa nuna uwemtikui.   <span class="verse" id="V26">26&#160;</span>Ni pegkeg dutikamun iwainmamkata tau asa Jesusan jutiiní mantamnati tusa awetugbauwai. Nuna aatus dutikak Apajuik pegkeg takaamujinak iwainakui nuigtushkam Jesusan dekaskeapi tuina nuna pegkeg ainagme tawa dui.   </div><div class='p'> <span class="verse" id="V27">27&#160;</span>Nunin asamtai jutii ememamainuk makichkish atsawai, chicham umiktajum tibauwa nu umikbaunmagkesh pegkeg ainagme tichamu asaja. Ayatak Jesucristo dekaskeapi tabaunum Apajuik pegkeg ainagme tujamui.   <span class="verse" id="V28">28&#160;</span>Apajuik Jesucristo dekaskeapi tabaunum pegkeg ainagme tujama nunak, chicham umiktajum tibauwa nu umikbauwaikish tujamtsu duka dekaji.   </div><div class='p'> <span class="verse" id="V29">29&#160;</span>Atsa ¿Apajuik imá judío aina nuna Apajuijigke tajumek? Atsa ¿Ashí judiochu aina nunash Apajuijichukaih? Dekaskenum ashí aents judiochu aina nunashkam Apajuijiyai.   <span class="verse" id="V30">30&#160;</span>Apajuik makichkiuchi, nunin asa nigki Jesucristo dekaskeapi tuidaunak pakamaku agtaish, pakamakchau agtaishkam pegkeg ainagme titinai.   <span class="verse" id="V31">31&#160;</span>Nunin asamtaig, ¿Jesucristo dekaskeapi tau asajin chicham umiktina duka wainak juwaka? ¡Makichkish nuninchauwai! Nunisag awai, ayatak nuní nagkaemas paan awasaji chicham umiktinush wajinma yaijatua duka.   </div><ul class='tnav'>
<li><a href='index.htm'>Romanos</a></li>
<li><a href='ROM02.htm'>&lt;</a></li>
<li><a href='ROM.htm'>3</a></li>
<li><a href='ROM04.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
