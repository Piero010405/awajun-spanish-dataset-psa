<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Salmos 137</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/PSA137.htm" />
</head>
<body>
<ul class='tnav'>
<li><a href='index.htm'>Salmos</a></li>
<li><a href='PSA130.htm'>&lt;</a></li>
<li><a href='PSA.htm'>137</a></li>
<li><a href='PSA139.htm'>&gt;</a></li>
</ul>
<div class="main">
 
<div class='chapterlabel' id="V0"> 137</div><div class='s'>Achija Babilonia nugkanum yajuakbau </div> <div class='q'> <span class="verse" id="V1">1&#160;</span>Babilonia namak aidaunum  </div><div class='q'>uwet pekaamsaja,  </div><div class='q'>Jerusalén anentaimtusa buutiaji.   </div><div class='q'> <span class="verse" id="V2">2&#160;</span>Nuwi numi ayaunum nuna kanawen  </div><div class='q'>iina arpaji aidau nenayaji.   </div><div class='q'> <span class="verse" id="V3">3&#160;</span>Nunika nuwi batsatjin  </div><div class='q'>suntag iina achipag yajupaku aidau  </div><div class='q'>chichagtamainak:  </div><div class='q'>“¡Shiig aneasjum kantamatajum,  </div><div class='q'>tuja atumi nugkem Sión pachisjumshakam  </div><div class='q'>kantamatajum!” tusa waitkagmayanume.   </div><div class='q'> <span class="verse" id="V4">4&#160;</span>Iik makichkish iina Apajuíji kantamjutaig  </div><div class='q'>tikich nugkanmak kantamaitsuji, tuyaji.   </div><div class='q'> <span class="verse" id="V5">5&#160;</span>¡Jerusalégkah,  </div><div class='q'>wi amina kajimatkin idaitaik,  </div><div class='q'>mina uweg untsujua duka makichkish achika  </div><div class='q'>takamainchau wajasti!   </div><div class='q'> <span class="verse" id="V6">6&#160;</span>¡Tuja wi amina eme anentsuk,  </div><div class='q'>kajimatkin idaikun shiig aneasan pujutaik,  </div><div class='q'>mina idaijuk kayakmataijui nujamak asati.   </div><div class='b'> &#160; </div> <div class='q'> <span class="verse" id="V7">7&#160;</span>Tuke Pujuuwah,  </div><div class='q'>babilonianmaya aents aidau  </div><div class='q'>Jerusalégkan tsaikajua duwi,  </div><div class='q'>Edom aents aidau chichainak:  </div><div class='q'>“¡Ashí tsaiktajum!” tusa imatianum  </div><div class='q'>nunú kajimatki idaisaipa!   </div><div class='b'> &#160; </div> <div class='q'> <span class="verse" id="V8">8&#160;</span>¡Babiloniah, ameshkam tsayam atatme!  </div><div class='q'>¡Ame jutii aidauti waitkagkagtam  </div><div class='q'>nuna iiktamainak tsaipaidauk  </div><div class='q'>shiig aneasagtin atinme!   </div><div class='q'> <span class="verse" id="V9">9&#160;</span>¡Amina uchijum aidaun achika yajuakag  </div><div class='q'>kayanum anugkag tsupig ijinawagtina nunak  </div><div class='q'>Apajuí pegkegnum yumigjatin ati!   </div><ul class='tnav'>
<li><a href='index.htm'>Salmos</a></li>
<li><a href='PSA130.htm'>&lt;</a></li>
<li><a href='PSA.htm'>137</a></li>
<li><a href='PSA139.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
