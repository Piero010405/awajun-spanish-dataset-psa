<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 1 Samuel 2</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/1SA02.htm" />
</head>
<body>
<ul class='tnav'>
<li><a href='index.htm'>1 Samuel</a></li>
<li><a href='1SA01.htm'>&lt;</a></li>
<li><a href='1SA.htm'>2</a></li>
<li><a href='1SA03.htm'>&gt;</a></li>
</ul>
<div class="main">
 
<div class='chapterlabel' id="V0"> 2</div><div class='s'>Ana kantamamu </div> <div class='p'> <span class="verse" id="V1">1&#160;</span>Ana kantamak aatus Apajuín tiuwai:  </div><div class='q'>“Tuke Pujuuwah, wika aminí shiig aneajai,  </div><div class='q'>wagki ame senchimtijau asamin.  </div><div class='q'>Yamaik mina shiwag aidaujaish  </div><div class='q'>ainikan tudaimain wajasjai,  </div><div class='q'>wagki ame yainkau asamin.  </div><div class='q'>¡Yamaik shiig aneasan pujujai!   </div><div class='q'> <span class="verse" id="V2">2&#160;</span>¡Tuke Pujuuwah,  </div><div class='q'>ame pegkegmaitam imanuk tikichik atsawai!  </div><div class='q'>¡Ame jutii Apajuíji asam kuitamkagtam, imatikas  </div><div class='q'>kuitamkagtauk tikichik makichkish atsawai!  </div><div class='q'>¡Amina nagkaetamsauk tikichik atsawai!   </div><div class='q'> <span class="verse" id="V3">3&#160;</span>Makichkish ememasag chichamain ainatsui.  </div><div class='q'>Tuja ima nigki eme anenmamuk makichkish atsuti.  </div><div class='q'>Tuke Pujuuwai ashí yacha duka.  </div><div class='q'>Tuja Tuke Pujuuwai maki makichik aents  </div><div class='q'>pegkegchau takasbaujin diijus suwimkan suwa duka.   </div><div class='q'> <span class="verse" id="V4">4&#160;</span>Apajuíyai aents senchigtin aina nuna  </div><div class='q'>senchigtuchu emak,  </div><div class='q'>aents senchigtuchu aina nuna senchimtiknuk.   </div><div class='b'> &#160; </div> <div class='q'> <span class="verse" id="V5">5&#160;</span>“Yaunchuk yumainji kuashat ajujakbauk,  </div><div class='q'>yamai makichik pag yuwatag  </div><div class='q'>tabaunum takak waituinawai.  </div><div class='q'>Tuja yaunchuk nujantai waitujaku aidau,  </div><div class='q'>yamai waituinatsui.  </div><div class='q'>Nuwa uchigmachu aajakushkam,  </div><div class='q'>nuwa uchigbau aidaun  </div><div class='q'>nagkaesau sieteya imagnia uchigmainawai.  </div><div class='q'>Untsu yaunchuk uchiji kuashat ajujakagbauk,  </div><div class='q'>uchigmamainchau wajasaje.   </div><div class='q'> <span class="verse" id="V6">6&#160;</span>Tuke Pujuuwai pujutan sukagtinuk.  </div><div class='q'>Ima nigki jakati tusashkam tukagtauk.  </div><div class='q'>Nunika jaka ajin iina patayi aidau  </div><div class='q'>ukumatainum ukugmasagmataish,  </div><div class='q'>ataktu inantamki pujutan amastina nunú.   </div><div class='b'> &#160; </div> <div class='q'> <span class="verse" id="V7">7&#160;</span>“Tuke Pujuuwa nunuwai ujuuna ekagtinuk.  </div><div class='q'>Tuke Pujuuwai wiakuch ekagtinuk.  </div><div class='q'>Nii amasbaun atanjamkish,  </div><div class='q'>nigki ataktushkam imatiksag sukagtinai.   </div><div class='q'> <span class="verse" id="V8">8&#160;</span>Nii aents ujunauchin wiakchamtiknai.  </div><div class='q'>Tuja aents yumainji atsugbaun,  </div><div class='q'>egaka yuu wekagun juki,  </div><div class='q'>aents eme anentai aidaujai betek emauwai,  </div><div class='q'>dutika nunú aents  </div><div class='q'>eme anentsa diitai aidaun ekemtain ekentsatatus.  </div><div class='q'>Tuke Pujuuwai ashí nugka aina nuna najanak,  </div><div class='q'>nugka patami asatnunashkam umikua duka.   </div><div class='q'> <span class="verse" id="V9">9&#160;</span>Tuke Pujuuk ya niina shiig umijua nuna kuitamui.  </div><div class='q'>Untsu aents pegkegchau aidauk jinuinawai,  </div><div class='q'>nunikag suwimkanum shimuinawai.  </div><div class='q'>Wagki makichik aentsuk niina senchijinigkik  </div><div class='q'>ayamjumamaitsui.   </div><div class='q'> <span class="verse" id="V10">10&#160;</span>Tuke Pujuuk nayaimpinum pujus niina shiwaaji  </div><div class='q'>aidaun chaagpin ajuntug ijinattawai.  </div><div class='q'>Ashí aents nugkanum batsata nunak  </div><div class='q'>Tuke Pujuu dita takasbaujin diijus  </div><div class='q'>suwimkan susattawai.  </div><div class='q'>Untsu apu atinun nii etegkamunak  </div><div class='q'>aan nagkaemas senchigtin emattawai”, tiuwai.   </div><div class='p'> <span class="verse" id="V11">11&#160;</span>Tusa kantama inagnakmatai, Elcaná Anajai niina jeen yaakat Ramá wakitkiuwai. Tuja uchik Tuke Pujuun takagsatatus sacerdote Elíjai juwakui.   </div><div class='s'>Elí uchiji aidau pegkegchaun takamsagbau </div> <div class='p'> <span class="verse" id="V12">12&#160;</span>Elí uchiji aidauk pegkegchau aidau asag, Tuke Pujuunak ajantus diijakchau ainawai.   <span class="verse" id="V13">13&#160;</span>Nunidau asag makichik aentskesh Apajuín emematak kuntinun maa apeamun antukajag dita inaken akupejaku ainawai. Dutikamu nunú tenedor múun wajaknun takaku jegawag ajantsuk kuntinun neje yama najaunak,   <span class="verse" id="V14">14&#160;</span>nunú tenedorai iju jiijag yajumaidau. Dutikainak Israel aents aidau yaakat Siló jegawag Apajuín ememattag tuidaunak waitkaidau.   <span class="verse" id="V15">15&#160;</span>Tuja kuntinu wiyajin eke apeatatus pujugtatmanash sacerdote inake jegantun chichajak: “¡Sacerdotenu neje atinuk uduu mina sujusta wi jukin inagtuatjai, wagki sacerdotek neje inajuamunak dakitawai!” tau.   <span class="verse" id="V16">16&#160;</span>Tusa tama aents ayaak: “Jasta, dekatkauk kuntinu wiyajin apeatjai. Dutikamtai ame wakegamu jukita.” Tama nii chichajak: “¡Tutsuk yamaikiuch sujusta! ¡Sujachkuminig wiki atankittagme!” tau.   <span class="verse" id="V17">17&#160;</span>Elí uchiji aidauk shiig pegkegchau Tuke Pujuunash umijujakchau ainawai. Nunin asag Tuke Pujuu anentag suwamunash ajaantus diitsuk dita wakegamun takajaku ainawai.   </div><div class='p'> <span class="verse" id="V18">18&#160;</span>Untsu uchi Samuelak Tuke Pujuunak shiig umijujakui.  </div><div class='p'>Nuniau asa nigka sacerdote nugkutai lino apagbau efod<a href="#FN1" class="notemark">*<span class="popup">Juju versículonum chicham “efod” tawa nunú chichamak capítulo 14.3numshakam awai. Nunak jáanch lino apagbau sacerdote nugkutain taku tawai.</span></a> tutain nugkujakui.   <span class="verse" id="V19">19&#160;</span>Tuja maki makichik mijantin niina dukuji apajijai Apajuí jee pegkegmanum jegawag kuntinun maa apeenak Apajuín ememattatus weakug niina uchiji Samuel nugkugtin jáanch apagbaujin juki wejakui.   </div><div class='p'> <span class="verse" id="V20">20&#160;</span>Nuniau asamtai Elí, Elcanán Anajai pegkegnum yumigkiak: “Juju uchin Ana Tuke Pujuun anentag susa duwi, Tuke Pujuu Anayai nuni kuashat uchijum aidaun amastí”, tiuwai.  </div><div class='p'>Tusa tima dita jeen waketjajui.   <span class="verse" id="V21">21&#160;</span>Nuadui Anak Tuke Pujuu pegkegnum yumigkiamu asa, kampatum uchi aishmagkun, jimag nuwan aatus uchigmakui. Tuja Samuelak Tuke Pujuu kuitabau asa, nuwig niina takajak pujusa tsakau.   </div><div class='p'> <span class="verse" id="V22">22&#160;</span>Tuja Elík múuntuch aajakui, tujash niina uchiji aidau Israel aents aidaun waitkainawai tabaun ashí dekauwai. Tuja Apajuíjai chichatai jega pegkejam jegamkamua nuna waitijin nuwa aidau kuitamin aina nujaishkam kanuinawai tabaun dekauwai.   <span class="verse" id="V23">23&#160;</span>Nunik dekaa ditan chichajak:  </div><div class='p'>“Atum pegkegchau takainamun ashí aents aidau ujatkaje. ¿Wagka dusha anísh batsatjume?   <span class="verse" id="V24">24&#160;</span>Mina uchig aidauwah, atum aniajum duka shiig pegkegchauwai. Atum aniakjum tikich aents Tuke Pujuun nemajin aidau bakuagme, wagki atum pegkegchau dutikamun tikich aents aidau nuna augmatu yujaidaun antukjai.   <span class="verse" id="V25">25&#160;</span>Makichik aents tikichin kajejaunak, Apajuí diisa ayamjumainai. Untsu aents Tuke Pujuun kajejaun ayamjumainuk makichkish atsawai”, tiuwai.  </div><div class='p'>Tusa tamash, ditak apaji chichamenak antugkachajui, wagki Tuke Pujuu ditanak jinaati tibau asag.   <span class="verse" id="V26">26&#160;</span>Untsu Samuelak nuni senchi muumpau. Nunitai Tuke Pujuu shiig anentau, tuja aents aidaushkam shiig anentuidau.   </div><div class='p'> <span class="verse" id="V27">27&#160;</span>Tuja nunú tsawantin Apajuí chichame etsejin Elín ijagsatatus jegajuauwai. Nunik jegajua chichajak:  </div><div class='p'>“Amina apachjum aidau Egipto nugkanum faraógka inaku waitkatai batsatun wi mina senchijun ditan iwaintukuitag nuna dekati Tuke Pujuu tujamui.   <span class="verse" id="V28">28&#160;</span>Israel aents aina nuwiyan Leví wegantu aidaun etegkauwaitjai mina sacerdoteg agtinme tusan. Dutika ai mina emematjuinak kuntinu maawag nuna nejen ashí apeatnume, tuja kugkuin incienson apeatnume, jáanch sacerdote nugkutainashkam nugkugtinme tusan. Tuja Israel aents aidau anentag sujusbau aidaun mina emematjuinak apeena nunashkam yuwatnume tusan amina apachjum aajaku aina nuna tiuwaitjai.   <span class="verse" id="V29">29&#160;</span>Nunin aish, ¿wagka wi dutikatajum timawa nunú dutiktsukesh dakitjagmesh idaisaugme? Amek amina uchijum aidau mina nagkaetasu puyatjau asam, Israel aents aidau mina anentag sujuinamua nunú jukim ayu ayugkawam uduekume.   </div><div class='p'> <span class="verse" id="V30">30&#160;</span>“Dutikau asamin Tuke Pujuu Israel aents aidaun Apajuíji mina takagtin atinme tusa tujabiuwa nunú chichaak: ‘Wi atumnak mina takagtustinme tusan etegkauwaitjime. Tujash duka yamaik makichkish uminkashtatui. Wika mina eme anenjuina nuna eme anentatjai. Untsu mina dakitjuina nunak wishakam dutiksanuk dakitjattajai.   <span class="verse" id="V31">31&#160;</span>Amina uchijum aina duka yamai nagkamsag sacerdote achagtatui. Nuadui ame wegantu aina duka múuntuch wetsuk datsaitak jinawagtatui.   <span class="verse" id="V32">32&#160;</span>Untsu amek tikich Israel aents aina nuna wi yayaakui nunú diisam ame waitiakum dita kajegtinaitme.   <span class="verse" id="V33">33&#160;</span>Tuja ame wegantu aina nuwiyan sacerdote atinme tusan wi ujumak apusamu akushkam, duka wainmachujai betek tikich aidau takagtai nuna diisag kajenak wake besemag dekapenak buutiagtinai. Tuja ame wegantu aidauk múuntuch wetsuk datsaitak jinawagtatui.   </div><div class='p'> <span class="verse" id="V34">34&#160;</span>“ ‘Tuja amina uchijum aidau Hofní, Fineesjai makichik tsawantaik mai jakattawai. Nunikmatai dekaattame dekaskeap tujutne tusam.   </div><div class='p'> <span class="verse" id="V35">35&#160;</span>“ ‘Nuadui tikich wegantunmayan wi kajittsa anentamujun, tuja mina chichamjun betek umiktinun, sacerdote atinun makichik etegkattajai. Dutikan niina uchiji wegantu aidaunash megkaejainum tusan kuitamkattajai. Nuadui ditak wamak jinutsuk kuashat tsawan batsatu asa apu wi etegkamua nunú tabaun umigkatnume titatjai.   </div><div class='p'> <span class="verse" id="V36">36&#160;</span>“ ‘Nuadui ame wegantu jinaachu aidauk nunú sacerdoten jegajuawag ujumak kuichkin, yutaijai segainak tikishmatiagtinai. Nuninak, minash takat sujusta wisha takasan yumainun sumapaktajai wajagtinai’, tujamui Apajuí”, tusa tiuwai.   </div><ul class='tnav'>
<li><a href='index.htm'>1 Samuel</a></li>
<li><a href='1SA01.htm'>&lt;</a></li>
<li><a href='1SA.htm'>2</a></li>
<li><a href='1SA03.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V18">2:18</a>
<span class="ft">Juju versículonum chicham “efod” tawa nunú chichamak capítulo 14.3numshakam awai. Nunak jáanch lino apagbau sacerdote nugkutain taku tawai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
