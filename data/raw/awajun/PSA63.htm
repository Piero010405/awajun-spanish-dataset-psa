<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Salmos 63</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/PSA063.htm" />
</head>
<body>
<ul class='tnav'>
<li><a href='index.htm'>Salmos</a></li>
<li><a href='PSA051.htm'>&lt;</a></li>
<li><a href='PSA.htm'>63</a></li>
<li><a href='PSA065.htm'>&gt;</a></li>
</ul>
<div class="main">
 
<div class='chapterlabel' id="V0"> 63</div><div class='s'>Apajuí anenkeg <br/> pujutan nagkaesauwai </div> <div class='d'>David Judá wegantu aidau nugken uwegshunum pujusa agagbau </div> <div class='q'> <span class="verse" id="V1">1&#160;</span>Apajuíjuh,  </div><div class='q'>ametme mina Apajuígmek,  </div><div class='q'>Yama tsawamuik kashikmasan  </div><div class='q'>wakejusan segajame,  </div><div class='q'>wika amina wainkatasan wakegakun  </div><div class='q'>kitamaku wajuktayama imaniajai.  </div><div class='q'>Tuja yumi yutushtai nugka buku wajas,  </div><div class='q'>yumin atsumak wajukchawash imaniawai,  </div><div class='q'>mina iyashjuk amina atsumjamak.   </div><div class='q'> <span class="verse" id="V2">2&#160;</span>Amina jem pegkegma nuwi wayan,  </div><div class='q'>amina imanjumea nuna  </div><div class='q'>senchigmijai wainkatasan wakegajai,   </div><div class='q'> <span class="verse" id="V3">3&#160;</span>wagki amina anenkagmea duka  </div><div class='q'>pujutan nagkaesauwai,  </div><div class='q'>nuadui kantamkun ememattatjame.   </div><div class='q'> <span class="verse" id="V4">4&#160;</span>Wika aminak tuke ememattinaitjame,  </div><div class='q'>nuniakun mina uwejun takuin  </div><div class='q'>amina aujtatjame.   </div><div class='q'> <span class="verse" id="V5">5&#160;</span>Aents yutai pegkejan yuwa  </div><div class='q'>shiig aneas pujuuwa numamtuk wika shiig aneasan pujuttajai,  </div><div class='q'>nuadui shiig aneasan  </div><div class='q'>kantamkun ememattatjame.   </div><div class='b'> &#160; </div> <div class='q'> <span class="verse" id="V6">6&#160;</span>Kashi kanaku tepesnush  </div><div class='q'>aminí anentaimsanuk tepajai.   </div><div class='q'> <span class="verse" id="V7">7&#160;</span>Ametme mina yaintumek;  </div><div class='q'>nuadui aminí yunumsan  </div><div class='q'>ame kuitamjusamin shiig aneasan pujujai.   </div><div class='q'> <span class="verse" id="V8">8&#160;</span>Ashí mina pujutjua nunak  </div><div class='q'>amina amaajai, wagki ame minak  </div><div class='q'>amina senchigmin kuitamjame.   </div><div class='q'> <span class="verse" id="V9">9&#160;</span>Mina mantuawagtatus  </div><div class='q'>wakejutuina duka ijinata,  </div><div class='q'>dutikam initak yutuam emegkagta.   </div><div class='q'> <span class="verse" id="V10">10&#160;</span>¡Ditak nagkí iju maam agtinai,  </div><div class='q'>dutikamun ikamia yawá yukagtin aidau  </div><div class='q'>ditá iyashinak yuwawagtinai!   </div><div class='q'> <span class="verse" id="V11">11&#160;</span>¡Untsu apuk, Apajuíyai shiig aneastinai!  </div><div class='q'>¡Tuja ashí aents Apajuín daajin chichau aidaushkam  </div><div class='q'>shiig anentsag kantamjuawagtinai!  </div><div class='q'>Untsu waitjin aina nuna weninak  </div><div class='q'>Apajuí ashí epetjatnai.   </div><ul class='tnav'>
<li><a href='index.htm'>Salmos</a></li>
<li><a href='PSA051.htm'>&lt;</a></li>
<li><a href='PSA.htm'>63</a></li>
<li><a href='PSA065.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
