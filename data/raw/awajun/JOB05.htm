<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Job 5</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JOB05.htm" />
</head>
<body>
<ul class='tnav'>
<li><a href='index.htm'>Job</a></li>
<li><a href='JOB04.htm'>&lt;</a></li>
<li><a href='JOB.htm'>5</a></li>
<li><a href='JOB14.htm'>&gt;</a></li>
</ul>
<div class="main">
 
<div class='chapterlabel' id="V0"> 5</div><div class='q'> <span class="verse" id="V1">1&#160;</span>“¡Senchi untsumkata Jopah!  </div><div class='q'>¡Makichik aentskesh aipakchatpash,  </div><div class='q'>nunú antukmi!  </div><div class='q'>Ame yainkati tusa  </div><div class='q'>segamainuk ángelak atsawai.   </div><div class='q'> <span class="verse" id="V2">2&#160;</span>Aents pegkegchauwa duka,  </div><div class='q'>Apajuíjai shiwagmagau asa jawai,  </div><div class='q'>aents shiig anentaimkachunak,  </div><div class='q'>kajegkagtutaijiya nunú maawai.   </div><div class='q'> <span class="verse" id="V3">3&#160;</span>Wi wainjai aents pegkegchau aidau,  </div><div class='q'>kuashat wajiigtin wedaun,  </div><div class='q'>tujash machik asag  </div><div class='q'>wamak niina jeen atantuinawai.   </div><div class='q'> <span class="verse" id="V4">4&#160;</span>Niina uchiji aidaun, nawanji aidaun,  </div><div class='q'>kuitamjumainuk atsawai.  </div><div class='q'>Apu chichama epegkin aidaush  </div><div class='q'>tuke aneas waitkainawai,  </div><div class='q'>ditá ayamjumainuk atsawai.   </div><div class='q'> <span class="verse" id="V5">5&#160;</span>Ajakmamujinash kuitamjuinatsui,  </div><div class='q'>nuadui aents nujantai jinuidau nuna yujuinawai,  </div><div class='q'>dutikainak jagkinmayanash  </div><div class='q'>akuumtuk yujajus yajutuinawai.  </div><div class='q'>Tuja wajiji aidaun diigsag,  </div><div class='q'>imanun jukitag tinu aidau  </div><div class='q'>kasajuk yajutuinawai.   </div><div class='q'> <span class="verse" id="V6">6&#160;</span>Wake besemag dekapeamua duka  </div><div class='q'>ajakjai betekak nugkayag tsapatsui.  </div><div class='q'>Tuja waitiamua dushakam  </div><div class='q'>nugkanmayag tsapatsui.   </div><div class='q'> <span class="verse" id="V7">7&#160;</span>Jii kegaunmaya kaiji  </div><div class='q'>tsachigtuk shimuwama  </div><div class='q'>numamtuk aentsuk  </div><div class='q'>waittsatatus akiinainawai.   </div><div class='b'> &#160; </div> <div class='q'> <span class="verse" id="V8">8&#160;</span>“Wika ametkunuk  </div><div class='q'>Apajuí yainkati tusan segamainaitjai,  </div><div class='q'>tuja wi waitiamua nunak  </div><div class='q'>Apajuín idaitumainaitjai.   </div><div class='q'> <span class="verse" id="V9">9&#160;</span>¡Apajuí iwainawai kuashat waji wainchatai ishamain aidaun,  </div><div class='q'>tuja nunash wajuk dutikawaki nuna  </div><div class='q'>dekaa ejemainuk makichkish atsawai!   </div><div class='q'> <span class="verse" id="V10">10&#160;</span>Apajuí yuminak nugká yutumtikawai,  </div><div class='q'>nunú yumi yutak ajak aidaun ukatui.   </div><div class='q'> <span class="verse" id="V11">11&#160;</span>Apajuík aents kakagchauch aidaun  </div><div class='q'>eme anentai emawai.  </div><div class='q'>Tuja aents patayi jajukam  </div><div class='q'>wake besemag pujaunashkam  </div><div class='q'>anentain ichishtawai.   </div><div class='q'> <span class="verse" id="V12">12&#160;</span>Aents pegkegchaun dutikatasa  </div><div class='q'>anentaimas umiaunash Apajuí yapagtinai.  </div><div class='q'>Dutika yapagtuam wainak nagkaanui.   </div><div class='q'> <span class="verse" id="V13">13&#160;</span>Aents niina yachajin pegkegchaun  </div><div class='q'>dutikatatus umiaunash  </div><div class='q'>nii umiamujinig pempegki ajua emegkainai,  </div><div class='q'>dutikak nii anentaimtugbaun yapagtuam wainak nagkanui.   </div><div class='q'> <span class="verse" id="V14">14&#160;</span>Tikichin pegkegchaun  </div><div class='q'>takamtiksatatus yuja duka,  </div><div class='q'>kashi numi tukumka iyaumaina  </div><div class='q'>numamtuk wajainawai.  </div><div class='q'>Tsawai aentsun tsanuina dushakam,  </div><div class='q'>wainmachujai betek ainawai.   </div><div class='q'> <span class="verse" id="V15">15&#160;</span>Untsu Apajuík aents kakaakchau  </div><div class='q'>niina shiwaaji waitkam pujaunash,  </div><div class='q'>nii ayamjuk uwemtikawai.   </div><div class='q'> <span class="verse" id="V16">16&#160;</span>Tuja aents kakaakchau aina duka,  </div><div class='q'>Apajuí ayamjutuk  </div><div class='q'>uwemtijugti tusa dakainawai.  </div><div class='q'>Apajuík aents pegkegchau aina nunú,  </div><div class='q'>tikich aents kakaakchau aina nuna,  </div><div class='q'>kuntin yutaijin, yuwa amuwama  </div><div class='q'>numamtuk amukti tusag idaitsui.   </div><div class='b'> &#160; </div> <div class='q'> <span class="verse" id="V17">17&#160;</span>“Nuadui aminak Apajuí  </div><div class='q'>suwimkan amasmatai waitiau asam,  </div><div class='q'>¡amek shiig aneasta!  </div><div class='q'>Apajuí ashí senchigtina nunú  </div><div class='q'>jintinjamak aikagma nunú dakitjaipa.   </div><div class='q'> <span class="verse" id="V18">18&#160;</span>Tuja nii jata amasmatai jam nunashkam,  </div><div class='q'>nigki etsaentamjattawai.  </div><div class='q'>Tuja nii waittsati tujamatai  </div><div class='q'>waitiaminchakam, nigki yaimpaktatui.   </div><div class='q'> <span class="verse" id="V19">19&#160;</span>Ame ishamainnum pujutaish,  </div><div class='q'>nigka kuashta aminak  </div><div class='q'>agkanmitkagmattawai.  </div><div class='q'>Tuja pegkegchauwa nunú  </div><div class='q'>waitkasti tusag idaitamsashtatui.   </div><div class='q'> <span class="verse" id="V20">20&#160;</span>Nujan tepeamtaish  </div><div class='q'>nujantai jakai tusa yaimpaktatui,  </div><div class='q'>tuja maaniamunmash  </div><div class='q'>nii ayamjutpaktatui mantamawainum tusa.   </div><div class='q'> <span class="verse" id="V21">21&#160;</span>Amina pegkegchaun  </div><div class='q'>chichagtamainakuish ishamkagtukaipa,  </div><div class='q'>duka makichkish uminkashtatui,  </div><div class='q'>wagki aminak Apajuí kuitamjamui.   </div><div class='q'> <span class="verse" id="V22">22&#160;</span>Nujantaikish, nuniachkumesh  </div><div class='q'>senchi waitiakmesh,  </div><div class='q'>amek duka dushiksam diitnaitme.  </div><div class='q'>Tuja kuntin ikamia kajen aina dushakam ishamkashtinaitme.   </div><div class='q'> <span class="verse" id="V23">23&#160;</span>Ame ajagminig utugchat atsaunum  </div><div class='q'>agkan shiig takastatme,  </div><div class='q'>wagki ajagminig kaya awatmainkesh  </div><div class='q'>atsau pegkeg atinai.  </div><div class='q'>Tuja kuntin kajen ikamia aina duka  </div><div class='q'>makichkish jetepakchagtinai,  </div><div class='q'>duka ayatak amina kumpajum agtatui.   </div><div class='q'> <span class="verse" id="V24">24&#160;</span>Nuadui amina jeminig  </div><div class='q'>utugchat atsau pujustinaitme,  </div><div class='q'>tuja amina tagkujum aidauk  </div><div class='q'>makichkish megkaekashtinai.   </div><div class='q'> <span class="verse" id="V25">25&#160;</span>Tuja amina uchijum  </div><div class='q'>wegantu aidauk shiig kuashat dupa ikam ayá iman agtinai.   </div><div class='q'> <span class="verse" id="V26">26&#160;</span>Trigo ajakbau tsawanji jegamtai,  </div><div class='q'>pegkejan tsamaka uminas aama  </div><div class='q'>numamtuk amek múuntuch wajasam  </div><div class='q'>jatanum jegamesh  </div><div class='q'>senchigtin, pegkeg pujutnaitme.   </div><div class='q'> <span class="verse" id="V27">27&#160;</span>Kuashat mijan pujau asan,  </div><div class='q'>utugchat nagkaetujua  </div><div class='q'>nunak shiig dekajai.  </div><div class='q'>Nuadui atak nagkaemagtinun tajam  </div><div class='q'>nunak dekaskenum tajai.  </div><div class='q'>Nijah, juju wi tajam nunú  </div><div class='q'>dekaskeapi takumek dekapsata”,  </div><div class='m'>tusa Elifaz Jopan tiuwai.  </div><div class='p'>Elifaz, Bildad, Sofar, aatus Jopan ausajui. Dutikam Job inagnak ditan ayaak aatus tiuwai:   </div><ul class='tnav'>
<li><a href='index.htm'>Job</a></li>
<li><a href='JOB04.htm'>&lt;</a></li>
<li><a href='JOB.htm'>5</a></li>
<li><a href='JOB14.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
