<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 2 Reyes 2</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/2KI02.htm" />
</head>
<body>
<ul class='tnav'>
<li><a href='index.htm'>2 Reyes</a></li>
<li><a href='1KI22.htm'>&lt;</a></li>
<li><a href='2KI.htm'>2</a></li>
<li><a href='2KI04.htm'>&gt;</a></li>
</ul>
<div class="main">
 <div class='mt2'>Apu aidau takasbau aina <br/> nunú pachisa jimajá agagbau  </div><div class='mt'>2 Reyes   
</div><div class='ms'>Elías nayaimpinum wematai Eliseo nagkama takasua nunú agagbau  </div><div class='chapterlabel' id="V0"> 2</div><div class='mr'>(2—13)  </div><div class='s'>Elías nayaimpinum webau </div> <div class='p'> <span class="verse" id="V1">1&#160;</span>Apajuí dasen wainchijai betek ajuag Elíasan jukitin tsawan jegau ai, Elías Eliseojai yaakat Guilgal batsatu juwakiag shiyakajui.   <span class="verse" id="V2">2&#160;</span>Nunik wesag Elías Eliseon chichajak:  </div><div class='p'>“Amek juwi pujumata, Tuke Pujuu minak Betelnum awetawai”, tau. Tama Eliseo ayaak:  </div><div class='p'>“Tuke Pujuu antai tuja ameshkam antamin tajai. Wika ima nigki weti tusanuk idaisashtatjame”, tiuwai. Tusa timatai mai juwakiag Betel jegawajui.   </div><div class='p'> <span class="verse" id="V3">3&#160;</span>Nunikagmatai profeta aidau Betelnum batsatu Eliseon igkugtatus jiintujajui. Nunik igkug chichajuinak:  </div><div class='p'>“¿Amesh amina jintinjamnun Tuke Pujuu jujutjamkitta dusha dekamek?” tuidau. Tusa iniam nii ayaak:  </div><div class='p'>“Ehe, dekajai, tujash atumek duka tiigpa”, tiuwai.   <span class="verse" id="V4">4&#160;</span>Tuja ajuma duwi Elías Eliseon chichajak:  </div><div class='p'>“Amek juwi pujumata, minak Tuke Pujuu Jericó awetawai”, tau. Tama Eliseo ayaak:  </div><div class='p'>“Tuke Pujuu antai tuja amesh antamin tajai. Wika ima nigki weti tusanuk idaisashtatjame”, tiuwai. Tusa timatai mai juwakiag Jericó jegawajui.   <span class="verse" id="V5">5&#160;</span>Nunikagmatai profeta aidau Jericó batsatu Eliseon igkugtatus jintujajui. Nunik igkug chichajuinak:  </div><div class='p'>“¿Amesh amina jintinjamnun Tuke Pujuu jujutjamkitta dusha dekamek?” tuidau. Tama nii ayaak:  </div><div class='p'>“Ehe, dekajai, tujash atumek duka tiigpa”, tiuwai.   <span class="verse" id="V6">6&#160;</span>Tuja ajuma duwi Elías Eliseon chichajak:  </div><div class='p'>“Amek juwi pujumata, Tuke Pujuu minak Jordán awetine”, tau. Tama Eliseo ayaak:  </div><div class='p'>“Tuke Pujuu antai tuja ameshkam antamin tajame. Wika ima nigki weti tusanuk idaisashtatjame”, tiuwai.  </div><div class='p'>Tusa timatai mai juwakiag Jordán jegawajui.   <span class="verse" id="V7">7&#160;</span>Nunik wegagtai cincuenta profeta aidau Jericó batsatu pataetukajui. Nunik pataetukag Elías Eliseojai ijunun nuna ukujin ikaa ijuntsajui. Nunik ijunai Elíasak Eliseojai namaka jegawajui.   <span class="verse" id="V8">8&#160;</span>Nunik jegawag Elías jáanch nii dukumataijin juki pempeag yumin awatiuwai. Dutika awatim namakak jimaituk kanaka buku wajasui. Nunikmatai nugka bukunum katimaina imatikas mai katiajajui.   <span class="verse" id="V9">9&#160;</span>Nunik katiajag Elías Eliseon chichajak:  </div><div class='p'>“Eke amejai kanaatsug nuaduik, ame wajina sujusti tame nunú segatta”, tiuwai. Tama Eliseo ayaak:  </div><div class='p'>“Tuke Pujuun senchiji aminí awa nuna aan nagkaemas sujusti tajame”, tiuwai.   <span class="verse" id="V10">10&#160;</span>Tusa tama Elías ayaak:  </div><div class='p'>“Amek shiig kuashat sumame. Tuja mina Apajuí jujuktata nunú waitkum ame segatam duka jukittame. Untsu mina Apajuí jujamu waitchakmek jukishtatme”, tiuwai.   </div><div class='p'> <span class="verse" id="V11">11&#160;</span>Nuna aatus chichakiag shimuinai pachiachbau makichik carro kegau, tuja caballo dushakam kegau wantinkauwai. Nuniak tsanig wajaun akankauwai. Dutikam Elíasak dase wainchijai betek ishamain wajaunum pachiinak nayaimpinum weuwai.   <span class="verse" id="V12">12&#160;</span>Nunikmatai Eliseo wainak senchi buutak:  </div><div class='p'>“¡Apawah! ¡Apawah! ¡Amek Israel aents aidaunmak suntag maanin aidaun nagkaesau ayume!” waja wajas buutu. Tujash ataktu awagkig Elíasnak wainkachui. Elías wematai wake besemag dekapeak niina jáanchjin japiki ichigkui.   </div><div class='s'>Elías wematai <br/> Eliseo nagkama takasbau </div> <div class='p'> <span class="verse" id="V13">13&#160;</span>Elías wegak jáanch nii dukumataijin ajuag ukukbaun Eliseo jukiuwai. Nunik wakitki namak Jordágnum jegauwai.   </div><div class='p'> <span class="verse" id="V14">14&#160;</span>Nunik nuna jáanchin pempeag duwi namakan awati untsumak:  </div><div class='p'>“¿Tuke Pujuu Apajuí Elíasan ememattaish tuwi pujawa?” tau. Dutikamuik namakak jimaituk kanaka buku wajasui. Nunikmatai Eliseo katigkui.   <span class="verse" id="V15">15&#160;</span>Tuja profeta aidau nuwi ijunas dii ijunuk, Eliseo dutikaun wainak chichainak:  </div><div class='p'>“¡Apajuí Wakani Elíasai pujumia nunú yamai Eliseowai pujawai!” tusag niina igkugtatus wejiajui. Nunik jegantag,   <span class="verse" id="V16">16&#160;</span>tsuntsuma ijunas chichajuinak:  </div><div class='p'>“Antukta nijah, ii ame inakem ainag juwiya cincuenta aents wajiu aina nunú amina jintinjamin Elías megkaeka nuna egaktinme. Namputchawame Tuke Pujuu Wakani yaki takui juki tikich mujanum, dutikachkush segaunmakesh ajuag ukukchaintash”, tuidau. Tusa tiagtai nii chichaak:  </div><div class='p'>“Atsa, makichik aentskesh egaktinme tusagmek awemaigpajum”, tiuwai.   <span class="verse" id="V17">17&#160;</span>Tusa tamaitak intimki imatiagtai, ayu cincuenta aents ishiaktajum tusa tiuwai. Tusa timatai ishiakam kampatum tsawan yujagsag egainakush wainkachajui.   </div><div class='p'> <span class="verse" id="V18">18&#160;</span>Nunik wainkacha waketug Jericó kaunamtai, Eliseo ditan chichajak:  </div><div class='p'>“Wika anna aneasan wegpajum timajime”, tiuwai.   </div><div class='s'>Eliseo Jericónmayan entsa pukuni pegkegchau jiinun pegkeg awajsamu </div> <div class='p'> <span class="verse" id="V19">19&#160;</span>Tuja Jericónmaya aents aidau Eliseon chichajuinak:  </div><div class='p'>“Iina yaaktajiya juka pegkejai. Duka ameshkam wainme. Tujash yumi pegkegchau umumaitsui, nugkashkam ajakmamash tsapatsui”, tuidau.   </div><div class='p'> <span class="verse" id="V20">20&#160;</span>Tiagtai Eliseo ditan chichajak:  </div><div class='p'>“Tazón yamajam weejai jukijum itagtuatajum”, tau. Tusa tima juki ejentuntajui.   <span class="verse" id="V21">21&#160;</span>Nuna Eliseo juki yumi pukuni jiinbaunum jeganta nagkimak: “Juna aatus Tuke Pujuu chichaak: ‘Juju yumia junak wi pegkeg awagsajai. Nuadui makichik aentskesh juna umauk jakashtatui. Tuja nugkashkam ajak tsapamainchauk achattawai’ tawai”, tiuwai.   </div><div class='p'> <span class="verse" id="V22">22&#160;</span>Duwi nagkamas Eliseo tibaunak imanisag, yumi pegkeg wajasui.   </div><div class='p'> <span class="verse" id="V23">23&#160;</span>Nuna dutika ukuak Eliseok Betel weuwai. Nunik wegaun uchi betelnumia datsa aidau jiintujag dushikinak:  </div><div class='p'>“¡Nampiaju ameshkam nayaimpinum wetá! ¡Nampiaju ameshkam nayaimpinum wetá!” awajuidau.   </div><div class='p'> <span class="verse" id="V24">24&#160;</span>Tusa imatjam Eliseo ayampatua Apajuín adayas ditan yumigkig ukukiuwai. Dutika ukuaig jimag chayú ikamia jiintuki cuarenta y dos uchi datsa aidaun ichiag ijinauwai.   </div><div class='p'> <span class="verse" id="V25">25&#160;</span>Nuwi juwaki Eliseo weuwai muja Carmelonum. Tuja nuwiya juwaki wakitkiuwai yaakat Samaria nugkanum.   </div><ul class='tnav'>
<li><a href='index.htm'>2 Reyes</a></li>
<li><a href='1KI22.htm'>&lt;</a></li>
<li><a href='2KI.htm'>2</a></li>
<li><a href='2KI04.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
