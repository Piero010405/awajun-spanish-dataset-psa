<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Oseas 3</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/HOS03.htm" />
</head>
<body>
<ul class='tnav'>
<li><a href='index.htm'>Oseas</a></li>
<li><a href='HOS02.htm'>&lt;</a></li>
<li><a href='HOS.htm'>3</a></li>
<li><a href='HOS04.htm'>&gt;</a></li>
</ul>
<div class="main">
 
<div class='chapterlabel' id="V0"> 3</div><div class='s'>Oseasa nuwe ekagbau aajakua nujai pachisa augmattsamu </div> <div class='p'> <span class="verse" id="V1">1&#160;</span>Tuke Pujuu ataktu chichagtak:  </div><div class='q'>“Oseasah, amina nuwemek wainak takamin asa,  </div><div class='q'>amina kumpagmijai pakijina pujawai.  </div><div class='q'>Nunin aigkish kajegtsuk ataktu aneeta.  </div><div class='q'>Tuja Israel aents aidaushkam dakumka najanamu aidaun ataktu waketjukiag emematuinak  </div><div class='q'>anentag torta susamu aidaun yuu batsatui.  </div><div class='q'>Nunin ainaig wika ditanak aneajai”, tujutmayi.   </div><div class='b'> &#160; </div> <div class='p'> <span class="verse" id="V2">2&#160;</span>Tusa tujutmatai, mina duwajun awagkitasan niina pakijin quince kuichik plata najanamun akikmaijai, dutikan nuigtu cebadan trescientos treinta kilo susabiajai.   <span class="verse" id="V3">3&#160;</span>Dutikan mina duwajun chichagkun:  </div><div class='b'> &#160; </div> <div class='q'>“Yamaik mina duwag wajasu asam,  </div><div class='q'>pegkegchau takamtsuk pujusta.  </div><div class='q'>Nuniakminig wishakam pegkegchaunak takamjuschattagme.  </div><div class='q'>Untsu ujumak tsawan tsanigkaik kanagchattaji”, tibaijai.   </div><div class='b'> &#160; </div> <div class='p'> <span class="verse" id="V4">4&#160;</span>Numamtuk Israel aents aidauk kuashat tsawan apugtuchu batsamsagtinai, tuja Apajuínash anenjakesh susachagtinai, Apajuísh ditanash wajina dutikatnume tusag wakegawa nunakesh dekachagtinai, tuja sacerdote aidaush atsutnai, dita jenish dakumka najanamu emematmainuk makichkish atsutnai.   <span class="verse" id="V5">5&#160;</span>Nunú nagkaemakmatai Israel aents aidauk awake anentaimjag Tuke Pujuuwai ataktu waketjagtinai. Nunikag nunú tsawan umintai, ataktu Tuke Pujuun eme anentus umijuinak, nii yaimpakti tusag segagtinai. Nuninak dita apuji Davitan ataktu egakagtinai.   </div><ul class='tnav'>
<li><a href='index.htm'>Oseas</a></li>
<li><a href='HOS02.htm'>&lt;</a></li>
<li><a href='HOS.htm'>3</a></li>
<li><a href='HOS04.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
