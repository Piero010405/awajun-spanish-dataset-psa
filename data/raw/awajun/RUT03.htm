<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Rut 3</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/RUT03.htm" />
</head>
<body>
<ul class='tnav'>
<li><a href='index.htm'>Rut</a></li>
<li><a href='RUT02.htm'>&lt;</a></li>
<li><a href='RUT.htm'>3</a></li>
<li><a href='RUT04.htm'>&gt;</a></li>
</ul>
<div class="main">
 
<div class='chapterlabel' id="V0"> 3</div><div class='s'>Booz Rutan wait anenjamu </div> <div class='p'> <span class="verse" id="V1">1&#160;</span>Makichik tsawantai Noemí Rutan chichajak:  </div><div class='p'>“Nawantah, ame aishina shiig pujumainun egatkatjame”, tiuwai. Tusa chichajak:   </div><div class='p'> <span class="verse" id="V2">2&#160;</span>“Nijah nawantah, Booz mina aishju patayiya nuna tsakatke aidaujai ame ijunja takasmaum nunú, trigon cebadajai akagtatus yamai kashi niina ajajin wetatui.   <span class="verse" id="V3">3&#160;</span>Nuniktin asamtai, yamai wi titatjam nunú umikta: ¡Maita, nunikam kugkuin ukatmamkam jáanch pegkeg nugkugta! Nunikam Booz niina ajajin takak pujamunum wetá. Tujash eke yujumkan yuwa umutnash uwag umintsaigkik wantintukaipa.   <span class="verse" id="V4">4&#160;</span>Ayatak uumka pujusam tuwig kanajat nunú diyaku ata. Nunikam nii kanagmatai jegantam, nawenia jáanch pajantukam nuwi ayaumsam tepesta. Nunika tepamin, ame wajukattame nuna nii tujamtatui”, tiuwai.   </div><div class='p'> <span class="verse" id="V5">5&#160;</span>Tusa tama Rut ayaak:  </div><div class='p'>“Ayu, ame tujutam nunak imatiksanuk umiktajai”, tiuwai.   </div><div class='p'> <span class="verse" id="V6">6&#160;</span>Aatus tusa Rut ajanum weuwai. Nunik jeganta niina aishi aajakun dukuji tibaunak imatiksag umikui.   <span class="verse" id="V7">7&#160;</span>Tuja Boozak yujumkan yuwa, umutnash uwag shiig aneasui. Nunik nuadui kanagtatus ajak juuka ijumjamunum ayaumas tepesui. Nuwi kanak tepai Rutak takamtak jeganta Booza nawen ayaumas tepesui.   </div><div class='p'> <span class="verse" id="V8">8&#160;</span>Tuja Boozak kanag tepau ejampek shintaag ayanteagtakama, dekapjauwai makichik nuwa niina nawen ayaumas kanag tepaun.   <span class="verse" id="V9">9&#160;</span>Nunik iniak:  </div><div class='p'>“¿Yaitpa amesh?” tau. Tusa tama nii ayaak:  </div><div class='p'>“Wika amina inakem Rutaitjai. Amek mina aishug ayá nuna shiig patayiyaitme, nuniau asam ame minak kuitamjumainaitme. Nuadui ame nuwatjukta tajame”, tiuwai.   </div><div class='p'> <span class="verse" id="V10">10&#160;</span>Tusa tama Booz ayaak: “¡Nawanjuh, Tuke Pujuu pegkegnum yumigtamsati! Amek dekas amina aishjum aajakua duka shiig umigme. Nuadui tikich aents datsauch, ujunakesh nuniachkush wiakchakesh mina nagkaetasu aidau egamainaitkum, mina egatkaume.   <span class="verse" id="V11">11&#160;</span>Nuadui nawanta ishamkagtukaipa, ame nuwa pegkejaitam nunak mina yaaktajuig ashí dekainawai. Nuadui ame segatam nunak imatiksanuk umiktajai.   </div><div class='p'> <span class="verse" id="V12">12&#160;</span>“Tujash wika amina aishjum aajakua nuna patayiyaitkunush, tikima shiig patayichuitjai, dekas niina shiig patayi aidauk batsatui.   <span class="verse" id="V13">13&#160;</span>Tuja yamaikik juwi kanagta, kashin amina aishjum aajakua nuna shiig patayi puja dusha, wi kuitamkatjai tujamtimpash nunú dekaami. Untsu nii dakitakuig, wi kuitamkatjame. Nunak Tuke Pujuu daajin umiktinjun tajai. ¡Tuja yamaik juwi shiig kanaja tsawagta!” tiuwai.   </div><div class='p'> <span class="verse" id="V14">14&#160;</span>Tusa tima Rutak Boozai ayaumas tepes kanajui. Nunik tsawak eke shiig pan weatsaig nantakiuwai, wagki Booz chichaak: “Juju nuwa ajanum tanta nunak makichkish wainkashtinme”, tiu asamtai.   <span class="verse" id="V15">15&#160;</span>Nunik pujuttaman Booz chichajak: “Jáanchjum atiam wegkukam shiig emetuata.” Tusa tima achika emetuamtai, cebadan cuarenta kilo nagkagas yajatuauwai. Dutika jigkatua aenskam Belén wakitkiuwai.   </div><div class='p'> <span class="verse" id="V16">16&#160;</span>Nunik niina tsatsaji pujamunum jegamtai, iniak:  </div><div class='p'>“¡Nawanta wajuk wekaesaume!” tau. Tama Rut Booz tibaun imatiksag ashí ujakui.   </div><div class='p'> <span class="verse" id="V17">17&#160;</span>Tuja ataktushkam chichaak:  </div><div class='p'>“Juna cebadan sujusa chichagtak: ‘Amina aishjumi dukuji puja nuwig uwegmatkek waketmaitsume’ tujutmae”, tiuwai.   </div><div class='p'> <span class="verse" id="V18">18&#160;</span>Tusa timatai Noemí niina chichajak: “¡Nawanta waugtutsuk pujusam dakasta wajukatig! Auk niig kajimatkig idaisashtatui, tuké wamak chichas epegkea idaisattawai”, tiuwai.   </div><ul class='tnav'>
<li><a href='index.htm'>Rut</a></li>
<li><a href='RUT02.htm'>&lt;</a></li>
<li><a href='RUT.htm'>3</a></li>
<li><a href='RUT04.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
