<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Job 31</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JOB31.htm" />
</head>
<body>
<ul class='tnav'>
<li><a href='index.htm'>Job</a></li>
<li><a href='JOB19.htm'>&lt;</a></li>
<li><a href='JOB.htm'>31</a></li>
<li><a href='JOB38.htm'>&gt;</a></li>
</ul>
<div class="main">
 
<div class='chapterlabel' id="V0"> 31</div><div class='q'> <span class="verse" id="V1">1&#160;</span>Tuja nuigtu Job chichaak:  </div><div class='q'>“Wika nuwa muntsujut aidaunak  </div><div class='q'>makichkish wakejukchatin  </div><div class='q'>atajai tumamiuwaitjai.   </div><div class='q'> <span class="verse" id="V2">2&#160;</span>Wi nuwa aidaun diisan wakegá wekaetaik  </div><div class='q'>Apajuí ashí senchigtin  </div><div class='q'>nayaimpinum puja nunú  </div><div class='q'>minak dekas suwimkan sujumainai.   </div><div class='q'> <span class="verse" id="V3">3&#160;</span>Atumek aents pegkegchauwa nuna  </div><div class='q'>Apajuík suwimkan susa  </div><div class='q'>waitkawai tajume.   </div><div class='q'> <span class="verse" id="V4">4&#160;</span>Wisha wajinak dutikaja  </div><div class='q'>nunak Apajuí dekawai,  </div><div class='q'>tuja wisha wajuk pujajaki  </div><div class='q'>nunashkam nigki dekawai.   </div><div class='q'> <span class="verse" id="V5">5&#160;</span>Wika makichkish tikich aentsnak  </div><div class='q'>pegkegchauk awagmachuitjai,  </div><div class='q'>tuja makichik aentsnakesh tsanugchauwaitjai.   </div><div class='q'> <span class="verse" id="V6">6&#160;</span>¡Apajuí minak kijin dekapatayai  </div><div class='q'>waji dekapatiama numamtuk dekapa diijus,  </div><div class='q'>mina anentaig pegkeja nuna dekaattawai!   </div><div class='b'> &#160; </div> <div class='q'> <span class="verse" id="V7">7&#160;</span>“Tuja wi pegkeg pujutan idaikun,  </div><div class='q'>pegkegchauwa nuna wekaetutaik,  </div><div class='q'>tuja wi wakegamun taka wekaetaik,  </div><div class='q'>nuigtu wi kasamkamujun ejetujiajag   </div><div class='q'> <span class="verse" id="V8">8&#160;</span>wi ajakmamua nunak  </div><div class='q'>tikich aents aidau ashí yajuaktinme.   </div><div class='q'> <span class="verse" id="V9">9&#160;</span>Tuja tikich nuwa aishinnun wakekau ataik,  </div><div class='q'>nuniachkunush wijai ijunja pujutaiju nuwen  </div><div class='q'>pakijimatasan wakejuku ataik,   </div><div class='q'> <span class="verse" id="V10">10&#160;</span>mina duwajuk inaku waitkatai wajasti,  </div><div class='q'>nunikmatai aents tikich nugkanmaya aidau  </div><div class='q'>kanutjatnume.   </div><div class='q'> <span class="verse" id="V11">11&#160;</span>Wi nuwajai pegkegchaun  </div><div class='q'>takamsau ataik,  </div><div class='q'>apu aidau minak  </div><div class='q'>suwimkan sujumain ainawai.   </div><div class='q'> <span class="verse" id="V12">12&#160;</span>Wi pegkegchaun takamsau ataik,  </div><div class='q'>jii kegak apea tsaika ajapama numamtuk  </div><div class='q'>mina wajiig aidaunak  </div><div class='q'>ashí tsaika ajapmainai.   </div><div class='b'> &#160; </div> <div class='q'> <span class="verse" id="V13">13&#160;</span>“Wika mina inakeg aidau segatainakuig,  </div><div class='q'>dita sumamunak tuké umijin ayajai.   </div><div class='q'> <span class="verse" id="V14">14&#160;</span>Wika ditan waitkasuitkunuk,  </div><div class='q'>Apajuí suwimka sujakuish  </div><div class='q'>ayamjumamaitsujai.  </div><div class='q'>Tuja ame takamsamu ujatkata  </div><div class='q'>tujutkuishkam, wika dekaskea nuna  </div><div class='q'>ashí ujamainaitjai,  </div><div class='q'>dutika ai nuna diis  </div><div class='q'>suwimkanak sujumainai.   </div><div class='q'> <span class="verse" id="V15">15&#160;</span>Apajuí mina najatuauwa duke  </div><div class='q'>mina inakeg aidaunashkam najanauwai.  </div><div class='q'>Dutika betek pujutan amasui.   </div><div class='q'> <span class="verse" id="V16">16&#160;</span>Tuja ujudauch aidau  </div><div class='q'>atsumainak segatainakuig,  </div><div class='q'>yaitskek idaisachuitjai,  </div><div class='q'>tuja nuwa waje aidaunash  </div><div class='q'>nujantai waittsatnume  </div><div class='q'>tusanuk idaisachuitjai.   </div><div class='q'> <span class="verse" id="V17">17&#160;</span>Yujumka yuwaknush bitaik aidaunash  </div><div class='q'>ajamtsukek yuwachuitjai.   </div><div class='b'> &#160; </div> <div class='q'> <span class="verse" id="V18">18&#160;</span>“Makichik múun uchijin  </div><div class='q'>kuitamaina imatiksan  </div><div class='q'>bitaik aidaunak tuke kuitamkauwaitjai.  </div><div class='q'>Tuja waje aidaunashkam  </div><div class='q'>tuke kuitamin ayajai.   </div><div class='q'> <span class="verse" id="V19">19&#160;</span>Makichik aents jáanchji atsujam  </div><div class='q'>tsetsekai jaun wainkunuk,  </div><div class='q'>tuja jáanchji asepamain atsujunashkam,   </div><div class='q'> <span class="verse" id="V20">20&#160;</span>mina uwigjun ujejai jáanch apagbaun  </div><div class='q'>asepakti tusan suyajai,  </div><div class='q'>dutika ai shiig anenjin aajabi.   </div><div class='q'> <span class="verse" id="V21">21&#160;</span>Wika apu chichama epegkin aina nunú  </div><div class='q'>mina kumpag ainakuish,  </div><div class='q'>ditajai ijunjanuk uchi bitaikanak makichkish kajegchauwaitjai.   </div><div class='q'> <span class="verse" id="V22">22&#160;</span>Wi taja nunú dekaskechuitkuig,  </div><div class='q'>mina kuntujun kupigtugtinme,  </div><div class='q'>dutikawag ichiajag ajapatnume.   </div><div class='q'> <span class="verse" id="V23">23&#160;</span>Wika Apajuí suwimkenak ishamajai,  </div><div class='q'>¡wagki wika niina senchijijaig  </div><div class='q'>betekchauwaitjai!   </div><div class='b'> &#160; </div> <div class='q'> <span class="verse" id="V24">24&#160;</span>“Wika oro kuashat ajutkuish,  </div><div class='q'>nunuapi shiig pujutan  </div><div class='q'>sujustinuk tusankesh,  </div><div class='q'>ima nuig anentaimsanuk  </div><div class='q'>pujujakchauwaitjai.   </div><div class='q'> <span class="verse" id="V25">25&#160;</span>Wika wiakuch akunush,  </div><div class='q'>tuja kuichik kuashat ajutkuigkish,  </div><div class='q'>ememaku shiig aneamuk atsugtinai.   </div><div class='q'> <span class="verse" id="V26">26&#160;</span>Etsag nantujai shiig pegkeg ainawai,   </div><div class='q'> <span class="verse" id="V27">27&#160;</span>tujash wika makichkish uumkankesh,  </div><div class='q'>nuniachkunush aents aidau  </div><div class='q'>emtinish nu aidaunak emematmaitsujai.   </div><div class='q'> <span class="verse" id="V28">28&#160;</span>Nuna emematiu ataik,  </div><div class='q'>Apajuí minak suwimkan sujusu amainai,  </div><div class='q'>¡wagki niina umigkachu asamtai!   </div><div class='q'> <span class="verse" id="V29">29&#160;</span>Tuja mina shiwaajunu utugchat ajakuish,  </div><div class='q'>wika dushikchauwaitjai.  </div><div class='q'>Tuja ditan waitkainak  </div><div class='q'>pegkegchaun chichajuinakuish,  </div><div class='q'>wika makichkish dushikjachuitjai.   </div><div class='q'> <span class="verse" id="V30">30&#160;</span>Wika mina shiwajunak makichkish  </div><div class='q'>pegkegchaunmak yumigchauwaitjai,  </div><div class='q'>tuja utusag jaka  </div><div class='q'>tusagkesh tuchauwaitjai.   </div><div class='q'> <span class="verse" id="V31">31&#160;</span>Tuja wijai ijunag batsamin aidau  </div><div class='q'>aents tikich nugkanmaya aidaun  </div><div class='q'>waitkastag tuinakuish,   </div><div class='q'> <span class="verse" id="V32">32&#160;</span>wika nunú aents aidaunak  </div><div class='q'>agá kajigtinme tusanuk idaisachuitjai,  </div><div class='q'>aents tikich nugkanmaya aidau yujaunash  </div><div class='q'>mina jegajui awayan ikannaitjai.   </div><div class='b'> &#160; </div> <div class='q'> <span class="verse" id="V33">33&#160;</span>“Wika tikich aents aidau  </div><div class='q'>ditá pegkegchaujin  </div><div class='q'>ugmamin aina nuniknukesh  </div><div class='q'>makichkish ugmamchauwaitjai,  </div><div class='q'>tuja uumkan pegkegchaun takamsatag tusankesh anentaimchauwaitjai.   </div><div class='q'> <span class="verse" id="V34">34&#160;</span>Wika aents aidau  </div><div class='q'>dushiktugchagtimpash tusanuk puyatjatsjai,  </div><div class='q'>nuadui wika ashí pan iwainajan takajai,  </div><div class='q'>patatjukchagtimpash tachau asan  </div><div class='q'>mina jegajuig epeminuk pujatsjai.   </div><div class='q'> <span class="verse" id="V35">35&#160;</span>¡Utusag makichik aentskesh antugtuka tajai!  </div><div class='q'>Wi taja nuna dekaske titinme tusan  </div><div class='q'>papiinum agagjai.  </div><div class='q'>¡Apajuí ashí senchigtina nunú yamai aigkati tajai!  </div><div class='q'>Tuja wi pegkegchaun takamsamu ataik,  </div><div class='q'>papiinum agatjugtinme.   </div><div class='q'> <span class="verse" id="V36">36&#160;</span>Nunú agagbauwa nunak  </div><div class='q'>eme aneasan jukin,  </div><div class='q'>atsejutaijai betek atsejuktatjai.   </div><div class='q'> <span class="verse" id="V37">37&#160;</span>Tuja wi takasbau aidaunak  </div><div class='q'>Apajuín ashí ujaktatjai, dutikau asan,  </div><div class='q'>apu pegkeg utugchatjinchau amaina iman  </div><div class='q'>wajasan Apajuín jegantattajai.   </div><div class='b'> &#160; </div> <div class='q'> <span class="verse" id="V38">38-39&#160;</span>“Wika mina aentsug aidaunak  </div><div class='q'>makichkish waitkachuitag duwi,  </div><div class='q'>mina nugkajuk pegkegchaunmak yumigtuchui,  </div><div class='q'>wika mina inakeg aidau  </div><div class='q'>ajakmamujinak kasagchauwaitjai,  </div><div class='q'>nuadui nugka tai  </div><div class='q'>ijumja ajakmamu aina dushakam  </div><div class='q'>wake besemag  </div><div class='q'>anentaimkug buutuinatsui.   </div><div class='q'> <span class="verse" id="V40">40&#160;</span>¡Untsu wi taja nunú dekaskechu ataik,  </div><div class='q'>mina nugkajuig trigo  </div><div class='q'>tsapatsuk jagki tsapaktinme,  </div><div class='q'>tuja cebada tsapamainun dupa tsapakti!”,  </div><div class='m'>tusa juna aatus Job ayamjumak chichaka inagnakui.   </div><ul class='tnav'>
<li><a href='index.htm'>Job</a></li>
<li><a href='JOB19.htm'>&lt;</a></li>
<li><a href='JOB.htm'>31</a></li>
<li><a href='JOB38.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
