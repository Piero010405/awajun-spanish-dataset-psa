<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Jeremías 18</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JER18.htm" />
</head>
<body>
<ul class='tnav'>
<li><a href='index.htm'>Jeremías</a></li>
<li><a href='JER15.htm'>&lt;</a></li>
<li><a href='JER.htm'>18</a></li>
<li><a href='JER19.htm'>&gt;</a></li>
</ul>
<div class="main">
 
<div class='chapterlabel' id="V0"> 18</div><div class='s'>Duwe namuka najanin pachisa augmattsamu </div> <div class='q'> <span class="verse" id="V1">1&#160;</span>Tuke Pujuu chichagtak:   </div><div class='p'> <span class="verse" id="V2">2&#160;</span>“Jeremíasah, duwe namuka najanin puja nuna jeen wetá. Nunikamin nuwi chichaman ujaktagme”, tujutmayi.   <span class="verse" id="V3">3&#160;</span>Tusa tujutmatai nuna jeen webaijai. Nunika jegakman nunú aents shikika umutain tornonum najanak pujaun wainkabiajai.   <span class="verse" id="V4">4&#160;</span>Nuna najanak pujus, shiig jiinkichmatai, nunú duwenak juki ataktu nagkama nii wakegamunak imatiksag shiig pegkejan najanmayi.   </div><div class='p'> <span class="verse" id="V5">5&#160;</span>Nuwi Tuke Pujuu mina chichagtak:   </div><div class='p'> <span class="verse" id="V6">6&#160;</span>“Atumek mina uwejui pujagme, nuadui wika atumnak juju aents duwen namuka najanak itujeawa nujai betek awagmamainaitjime.  </div><div class='p'>“Witjai Tuke Pujuunuk, nunak dekas tajai.   <span class="verse" id="V7">7&#160;</span>Wi wakegaknuk, nugka múun aidaunash, tuja apu aidaunash, shiig wamak tsaikan utsajai.   <span class="verse" id="V8">8&#160;</span>Untsu nunú aents aidau pegkegchau takatan idayinak mina umigtuinakuig, suwimkan susatasan umigkau akunush suwimkanak sumaitsujai.   <span class="verse" id="V9">9&#160;</span>Tuja tikich tsawantai, aents nugka muunnumia aina nunú takainak emkatnume, nuninak senchigtin wajastinme tusanush dutikajai.   <span class="verse" id="V10">10&#160;</span>Untsu nunú aents aidau pegkegchaun takainak mina umigtuinachkuig, wi dita wajiji aidaun susatag tibaugnash suchauwaitjai”, tujutmayi Apajuí.   </div><div class='p'> <span class="verse" id="V11">11&#160;</span>Tuja duwi pujus Tuke Pujuu chichagtak:  </div><div class='p'>“Judá aents aina nunú Jerusalégnum batsamin aidaujai, wi taja nunú ujakta: ‘Atumin suwimka amastasan chichaman umiajai. Tuja suwimak dakitakjumek, pegkegchau takat idaikujum pujutjum iwajatajum’ tujamui Apajuí tita tujutmayi.   <span class="verse" id="V12">12&#160;</span>Tusa tamin dita chichagtamainak: ‘¡Wainka tsawan megkaekum tuu wekaetsuk wetá, iik ii wakegamu takainaku batsamsatasa wakegaji!’ tujamiagtatui.   </div><div class='p'> <span class="verse" id="V13">13&#160;</span>“Tusa tujamainakui wi ditan chichagkun:  </div><div class='b'> &#160; </div> <div class='q'>“Tikich aents pegkegchaun takau aina duka  </div><div class='q'>tikima atumjai betekak atsawai.  </div><div class='q'>¡Tuja atum Israel aents aidautigmek  </div><div class='q'>tikima shiig pegkegchau takagme!   </div><div class='q'> <span class="verse" id="V14">14&#160;</span>Muja Líbano titiji aidaunum bicha nujamag ayá duka  </div><div class='q'>makichkish megkaechauwai.  </div><div class='q'>Tuja entsa bichatin muja aidaunum ayá dushakam  </div><div class='q'>kuyuag megkaechauwai.   </div><div class='q'> <span class="verse" id="V15">15&#160;</span>Tujash mina aentsug aidauk minak kajimatjukiaje,  </div><div class='q'>nuninak dakumka najanamu apajuímtai aidaun  </div><div class='q'>emematuinak kugkuin incienson apé yujawai.  </div><div class='q'>Dita yujatai jinta aya nuna imagkag  </div><div class='q'>wainak jintachunum yujawai.   </div><div class='q'> <span class="verse" id="V16">16&#160;</span>Nunidau asagmatai,  </div><div class='q'>dita shiwaaji aidau wa wamak waitkamu asag yaaktaji tsaigkam,  </div><div class='q'>dita nugkeg bashiak awai.  </div><div class='q'>Ashí aents nuni nagkaemaidauk nuna diisag  </div><div class='q'>puyatkag buuken pegag nagkagainawai.   </div><div class='q'> <span class="verse" id="V17">17&#160;</span>Israel aents aidaunak dase etsa minitainmaya  </div><div class='q'>dasentak utsaumaina numamtuk wi utsagtatjai;  </div><div class='q'>tuja dita shiwaaji aidaun ishamkag pisagtinme titatjai.  </div><div class='q'>Suwimak jukitnuji tsawan jegamtaig,  </div><div class='q'>ditanak ausachagtatjai,  </div><div class='q'>ayatak atsu ayampatuan idaisagtatjai”, tiuwai.   </div><div class='s'>Jeremías maatasa chicham umigkamu </div> <div class='p'> <span class="verse" id="V18">18&#160;</span>Aents aidau chichainak: “Sacerdote aidau, aents yacha aidau, profeta aidau Apajuí chichamen iina jintinjamainuk tuke aitnai. Nuadui nii tawa duka makichkish antugkachmi, dutikaku Jeremíasak chicham umigka tsanumjuja maa ajapami”, tuidau.   </div><div class='s'>Jeremías Apajuín ausamu </div> <div class='q'> <span class="verse" id="V19">19&#160;</span>¡Tuke Pujuuwah, wait aneasam antugtukta!  </div><div class='q'>¡Mina shiwag aidau chichaina nunú antukta!   </div><div class='q'> <span class="verse" id="V20">20&#160;</span>¡Wi egkema jakatnujun waa muuntan tautjiaje!  </div><div class='q'>¡Wika ditanak pegkegnum yayamaitak,  </div><div class='q'>dita mina aan iiktuina duka pegkegchauwai!  </div><div class='q'>Wi ditan wait anentakun juwi taan,  </div><div class='q'>suwimak susaipa tusan amina segajam nunú adeagta.   </div><div class='q'> <span class="verse" id="V21">21&#160;</span>¡Tujash yamaik ame dita uchiji aina duka  </div><div class='q'>nujantai jinaati tita!  </div><div class='q'>Untsu nuniachkush maaniamunum jinaati tita.  </div><div class='q'>¡Nunikagmatai dita nuwe aidauk waje  </div><div class='q'>uchigtuchu juwakagtinme!  </div><div class='q'>¡Tuja aents múun aidaunak jata ijinatnume!  </div><div class='q'>¡Untsu datsa aidauk maaniamunum jinatnume!   </div><div class='q'> <span class="verse" id="V22">22&#160;</span>Tuja pachiachbau kasa aidau ishitkata,  </div><div class='q'>¡nuna ishamainak pampaidau antuekati!  </div><div class='q'>Wagki ditak wi egkema jakatnun waa muuntan tai umigtukaje.  </div><div class='q'>Tuja wi weamunmashkam iyatnun umigtuinawai.   </div><div class='q'> <span class="verse" id="V23">23&#160;</span>Tujash Tuke Pujuuwah, mina mantuawagtatus  </div><div class='q'>chichaman umigtuina duka amek shiig dekame.  </div><div class='q'>¡Dita pegkegchauji aina duka tsagkujaipa!  </div><div class='q'>¡Tuja kajimatkimesh idaisaipa!  </div><div class='q'>¡Ame kajekbaugmin suwimak susata,  </div><div class='q'>shiwag aidau depetuk ijinatnume tusam idaisata!   </div><ul class='tnav'>
<li><a href='index.htm'>Jeremías</a></li>
<li><a href='JER15.htm'>&lt;</a></li>
<li><a href='JER.htm'>18</a></li>
<li><a href='JER19.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
