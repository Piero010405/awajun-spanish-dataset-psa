<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Mateo 21</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/MAT21.htm" />
</head>
<body>
<ul class='tnav'>
<li><a href='index.htm'>Mateo</a></li>
<li><a href='MAT20.htm'>&lt;</a></li>
<li><a href='MAT.htm'>21</a></li>
<li><a href='MAT22.htm'>&gt;</a></li>
</ul>
<div class="main">
 
<div class='chapterlabel' id="V0"> 21</div><div class='s'>Jesús Jerusalén wayamu </div> <div class='r'>(Mr. 11.1-11; Lc. 19.28-40; Jn. 12.12-19)  </div><div class='p'> <span class="verse" id="V1">1&#160;</span>Jerusalén tikiju wajasag Betfagé jegawaju Olivosan mujají awa nui, nunik Jesús ni jintintaijin jimajan awemauwai,   <span class="verse" id="V2">2&#160;</span>dutikak:  </div><div class='p'>—Wetajum au yaakat yaijuch awa awi, nunikjum wainkattagme makichik burra<a href="#FN1" class="notemark">*<span class="popup">“Burra” tawa nunak versión Dios Habla Hoy (DHH) tawai, nuiya jukimui antumain atí tusa. Tuja tikich versión Reina-Valeranmag (RV) nunak tayatak “asna” tawai.</span></a> jigkam uchijijai wajau. Nunú atia jukijum itagtuatajum.   <span class="verse" id="V3">3&#160;</span>Nu dutikagmin makichik aentskesh wajinjutpatig, takuish: Apu atsumawai, wamak awagtugmaktatui, tusajum ukuktajum, tiuwai.   </div><div class='p'> <span class="verse" id="V4">4&#160;</span>Jujú junikua duka profeta tibauwa nu uminkauwai, duka:   </div><div class='q'> <span class="verse" id="V5">5&#160;</span>“Yaakat Jerusalén batsamin aina nu titajum:  </div><div class='q'>‘Diistá amina Reyjum minitjamui, imanchauch wajasá,  </div><div class='q'>burronum ekemi, burro tsakat, kuntin kijin takamtiktaiya nuna uchijin’ ”, tawai.   </div><div class='p'> <span class="verse" id="V6">6&#160;</span>Tiajam jintintaiji aidaushkam wegag Jesús tibaunak imatiksag umikaju.   <span class="verse" id="V7">7&#160;</span>Dutikawag burran uchijijai itantag, jaanchji aidaun tuntupen aitkagmatai, Jesús ekebiuwai.   <span class="verse" id="V8">8&#160;</span>Kuashat aents asag, jinta Jesús weamunum jaanchji aidaun aiinak emainai, tikich aidauk dukan tsupig jintá ainag emaidaush aidau.   <span class="verse" id="V9">9&#160;</span>Imatikainak aents eemak weedau, ukunum minidaushkam untsumkag:  </div><div class='p'>—¡Shiig anentsagmi Apu David weantunum akiinauwa nunú! ¡Apu Apajuí awemam miná duka pegkegmai! ¡Apajuishkam emematiagmi! wajaidau.   </div><div class='p'> <span class="verse" id="V10">10&#160;</span>Nunik Jesús Jerusalén wayamtai ashí aents aidauk pampaidau, nuninak:  </div><div class='p'>—¿Jusha yaita? tusag inimaidau.   </div><div class='p'> <span class="verse" id="V11">11&#160;</span>Tiagtai:  </div><div class='p'>—Juka profeta Jesusai, Nazaret, Galilea awa nuiyayai, tuidau.   </div><div class='s'>Jega Apajuí ememattainum aents batsatun Jesús jiigbau </div> <div class='r'>(Mr. 11.15-19; Lc. 19.45-48; Jn. 2.13-22)  </div><div class='p'> <span class="verse" id="V12">12&#160;</span>Jesús jega Apajuí ememattainum wayau, nunik nui sujak batsatun sumau aidaujai ashí agaa jiijú, dutikak kuichki yapajiin aidau mesajinashkam shitaki akaketuk, paumá sujin aidau ekeemtaiji aidaunash dutiksag akaketkau;   <span class="verse" id="V13">13&#160;</span>dutika:  </div><div class='p'>—Agagbau awai: “Mina jegajuk, Apajuí aujku ijuntai tutai atinai” tawai; nuniaig atum kasá batsamtai emaugme, tiuwai.   </div><div class='p'> <span class="verse" id="V14">14&#160;</span>Jega Apajuí ememattainum Jesusan jegajuawajui wainmachu aidau, shutú aidaujai; nunikmatai niishkam etsagakui.   <span class="verse" id="V15">15&#160;</span>Tujash Jesús anentai jegamainchau dutikamun sacerdote apuji aidau, maestro chicham umiktinun jintinkagtin aidaujai wainkag, uchi aidaushkam jega Apajuí ememattainum batsamas untsumainak: “¡Davita uchijí emematiagmi!”, awajuinamun antukag kajekag,   <span class="verse" id="V16">16&#160;</span>Jesusan chichajuinak:  </div><div class='p'>—¿Antamek jujú imataina dusha?, tuidau.  </div><div class='p'>Tiagtai Jesús ayaak:  </div><div class='p'>—Ehé, antajai; tujash ¿atumek tuke ausachuk ainajum: “Uchi tsakat aidau, muntsuaku aidaujai emematjitnume tusam umikume” tawa duka? tiuwai.   </div><div class='p'> <span class="verse" id="V17">17&#160;</span>Nuna tusa yaaktan ukuak jiinki, Betania weuwai, nunik nui kanajui.   </div><div class='s'>Higuera nejechun Jesús yumigjamu </div> <div class='r'>(Mr. 11.12-14, 20-26)  </div><div class='p'> <span class="verse" id="V18">18&#160;</span>Kashikmas yaakat waketak, Jesús yapajuau.   <span class="verse" id="V19">19&#160;</span>Nuniak higuera jintá yantamchijin wajattaman wainak jegantau, tujash nejeg atsau ayatak dukak wajas atai, chichajak:  </div><div class='p'>—¡Amek tuke nejekchatnaitme! tamawaik higuerashkam kukajá wajasú.   <span class="verse" id="V20">20&#160;</span>Nunikun wainkag jintintaiji aidau puyatkajui, nunikag Jesusan iniinak:  </div><div class='p'>—¿Wajukaya higuerash tabauwaikish kukajé?, tuidau.   </div><div class='p'> <span class="verse" id="V21">21&#160;</span>Tiagtai Jesús ayaak:  </div><div class='p'>—Dekas tajime, atum dekaskeapi tabau ajutjamkui utujibaush atsugtamkuig, imá higueran jutikag dukek dutikmainchau ainagme, ju muja jukesh: ¡Jui atsuk nayantsanum wajaata! tamak nunimainai.   <span class="verse" id="V22">22&#160;</span>Ashí atum Apajuí aujkujum, dekaskeapi tabauwai segakjumek, jukittagme, tiuwai.   </div><div class='s'>Sacerdote apuji aidau Jesusan iniasagbau </div> <div class='r'>(Mr. 11.27-33; Lc. 20.1-8)  </div><div class='p'> <span class="verse" id="V23">23&#160;</span>Jesús jega Apajuí ememattainum wayá jintinkagtak wajai, sacerdote apuji aidau nuigtú judío apuji aidaujai tajuntag iniinak:  </div><div class='p'>—¿Aminash ya jintinkagtuata tusash awetamae? ¿Yana chichamenia jusha juniame?, tuidau.   </div><div class='p'> <span class="verse" id="V24">24&#160;</span>Tama Jesús ayaak:  </div><div class='p'>—Wishakam makichik iniastajime, nunú aigkagmin wisha ya aikata tujutkuiya jutikaja nuna titajime.   <span class="verse" id="V25">25&#160;</span>¿Juagnash ya yamijatjata tiuwaita, Apajuik awemauwait atsa aents aidauk awemauwait?, tau.  </div><div class='p'>Tama ditak pempeentunikiag chichainak: “Juagnak Apajuí awemauwai tajinish, ‘¿tujash wagka dekaskeapi tichau ainagme tujamtatajama?’   <span class="verse" id="V26">26&#160;</span>Tuja aents aidau awemauwai titag takuish, aents aidau ishamaji, Juagnak profetayai tuidau asagmatai”.   <span class="verse" id="V27">27&#160;</span>Nunikag Jesusan aiinak:  </div><div class='p'>—Dekatsji, tuidau.  </div><div class='p'>Tiagtai ni ayaak:  </div><div class='p'>—Wisha tichattajime yana chichamenia jutikaja nunak, tiuwai.   </div><div class='s'>Aents jimag uchigtin pachisa tibau </div> <div class='p'> <span class="verse" id="V28">28&#160;</span>Jesús ditan iniak:  </div><div class='p'>—¿Atumesh jusha wajuk anentaimtagme? Makichik aents jimag uchijí ajujakui, nunú uchijí emkauwa nuna chichajak: “Uchijuh, yamai uva ajakbauwa nui weme takastá”, tiuwai.   <span class="verse" id="V29">29&#160;</span>Tama uchi ayaak: “Maake, wechattajai”, tau. Tiuwaitak anentai yapajia, weuwai.   <span class="verse" id="V30">30&#160;</span>Tikichia nunashkam jegantun dutiksag tiuwai. Tama nu ayaak: “Ayú apuh, wi wetajai”, tiuwai. Tujash wechauwai.   <span class="verse" id="V31">31&#160;</span>¿Ju jimaja juiyash, tuuwa apají wakegamunash dutikauwaita? Tuinam dita aimainak:  </div><div class='p'>—Dekatkauwa nuuwai, tuidau.  </div><div class='p'>Tiagtai Jesús ayaak:  </div><div class='p'>—Dekas tajime, apú kuichkiji atinun ijumin aidau nuigtú nuwa akiká takatai aina duka, atumek wayasjuminig Apajuí inamtaijinig ditá wainawai.   <span class="verse" id="V32">32&#160;</span>Wagki Juan Yamijatna duka pegkeg takatan jintinjamatatus tauwai, tujash atumek dekaskeapi tichau ainagme; atum nuniagmin apú kuichkiji atinun ijumin aidau nuigtú nuwa akiká takatai aidaushkam dekaskeapi tiajui, tujash atumek ashí nu wainiatkujum tudaujum idaisajum pujutjum yapajiachu ainagme nunikjum niish dekaskeapi tumainaitjum nu, tiuwai.   </div><div class='s'>Takau pegkegchau aidau pachisa tibau </div> <div class='r'>(Mr. 12.1-12; Lc. 20.9-18)  </div><div class='p'> <span class="verse" id="V33">33&#160;</span>“Antuktajum tikich augmatbaushkam: Aajakui makichik aents jeentin, nunú uvan ajakui, dutika tanishig, uva yumiji ijugtinnash umik, wajasá diistinnash torre ajiauwai. Dutika ujumak takau aidaun ukujak tikich nugkanum weuwai.   <span class="verse" id="V34">34&#160;</span>Nunik uva juwaamu jegamtai, ni inake aidaun ishiakui takau aidau batsatbaunum, niinush wajupaita nuna jukitnume tusa.   <span class="verse" id="V35">35&#160;</span>Tujash takau aidau inak awemamu aina nuna achikag, makichkia nuna suimainak tikichia nunak maawag, tikichia nunak kayai tukujajui.   <span class="verse" id="V36">36&#160;</span>Dutikawagmatai nagkamchaku ishiakbauwa nuní kuashat inaken ishitkauwai; tujash nunashkam dutiksag dutikawajui.   </div><div class='p'> <span class="verse" id="V37">37&#160;</span>“Dutikawagmatai inagnamunum niina uchijin awemauwai: ‘Mina uchignak ajantusampap diimain ainawa’, tusa anentaimas.   <span class="verse" id="V38">38&#160;</span>Tujash takau aina nu uchí wainkag ditak pempeentunikiag: ‘Auwai ju aja juna jukitnuk, dekas maa ajapami, dutikaku juka iinu emami’, tuidau.   <span class="verse" id="V39">39&#160;</span>Tusag achiká jukiag uva ajakbaun ukumtikiag maawajui.   </div><div class='p'> <span class="verse" id="V40">40&#160;</span>“Dusha atumesh wajuk anentaimtagme, dekas uva ajagtina nunú minakush, ¿utugmainai tajume takau aina nunash?”   </div><div class='p'> <span class="verse" id="V41">41&#160;</span>Tutai dita aiinak:  </div><div class='p'>—Nunú pegkegchau aina nunak wait anentsuk kajeemainai, dutika tikich takau aidaun idaitumainai uva juut jegamtai juwinak niinu amaina nuna sujustinme tusa.   </div><div class='p'> <span class="verse" id="V42">42&#160;</span>Tiagtai Jesús ditan ayaak:  </div><div class='p'>—¿Atumek Agagbau aina duka tuke ausachuk ainajum, nui:  </div><div class='q'>“Kayá ekenag jegamin aidau, kaya pegkegchauwai tusag dakitjajua nunú yamai dekas jegá ichichkatin kaya apujtutia iman wajasé;  </div><div class='q'>Nunak Apu Apajuí dutikau asamtai jutii diismak anentai ejetumaitsui” tawa duka?   </div><div class='p'> <span class="verse" id="V43">43&#160;</span>“Nuadui tajime, Apajuí atumin inapa nunak idaiyak tikich aentsun inagtinai, midau atin aidaunak dutiksag itagtuatnume tau asa.   <span class="verse" id="V44">44&#160;</span>Nunú kaya nui iyauk, tsainkatnai; untsu kaya aentsnum iyaakug, yuku ematnai”.   </div><div class='p'> <span class="verse" id="V45">45&#160;</span>Nuna Jesús augmattai sacerdote apuji aidau, fariseo aidaujai antukag, ditan pachis tawa nuna dekagmamawaju.   <span class="verse" id="V46">46&#160;</span>Nunikag achiktag tuidau; tujash aents aidaun ishamaidau, Jesusak profetayai tuidau asagmatai.   </div><ul class='tnav'>
<li><a href='index.htm'>Mateo</a></li>
<li><a href='MAT20.htm'>&lt;</a></li>
<li><a href='MAT.htm'>21</a></li>
<li><a href='MAT22.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V2">21:2</a>
<span class="ft">“Burra” tawa nunak versión Dios Habla Hoy (DHH) tawai, nuiya jukimui antumain atí tusa. Tuja tikich versión Reina-Valeranmag (RV) nunak tayatak “asna” tawai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
