<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Génesis 38</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/GEN38.htm" />
</head>
<body>
<ul class='tnav'>
<li><a href='index.htm'>Génesis</a></li>
<li><a href='GEN37.htm'>&lt;</a></li>
<li><a href='GEN.htm'>38</a></li>
<li><a href='GEN39.htm'>&gt;</a></li>
</ul>
<div class="main">
 
<div class='chapterlabel' id="V0"> 38</div><div class='s'>Judá Tamarjai pachisa augmattsamu </div> <div class='p'> <span class="verse" id="V1">1&#160;</span>Tikich tsawantai Judá niina yachin ukuak weuwai makichik aents Hirá daagtin yaakat adulamnumia aajakua nuna jeen pujustatus   <span class="verse" id="V2">2&#160;</span>Nuwi jegaa pujus canaágnumia aents Súa aajakua nuna nawanjin wainak nujai nuwenauwai. Nunik pujusa,   <span class="verse" id="V3">3&#160;</span>ejapmitkakui, dutikam pujus tsawanji jegajim aishmagkun uchigmakui. Nunikmatai Judá uchiji daajin Er adaikauwai.   </div><div class='p'> <span class="verse" id="V4">4&#160;</span>Nuna uchigmak pujus ataktu ejapjuk uchigmakmatai nunak Onán adaikauwai.   <span class="verse" id="V5">5&#160;</span>Nuigtushkam ataktu ejapjuk uchigmak nuna untsu Selá adaikauwai. Nunak Judák yaakat Quezib pujai uchigmakui.   </div><div class='p'> <span class="verse" id="V6">6&#160;</span>Nuwi pujus Judá niina uchiji iwai Er aajakua nuna nuwa Tamar daagtinjai nuweauwai.   <span class="verse" id="V7">7&#160;</span>Tujash Era pujutjig Apajuí emtinig shiig pegkegchau aajakui, nuniau asamtai, Apajuí niina pujutjinak jujukiuwai.   <span class="verse" id="V8">8&#160;</span>Dutika jujukim jakamtai Judá Onágkan chichajak:  </div><div class='p'>“Ame yatsumin nuwe wajemea au jukim, yatsum uchi akiitsuk jaka nunú uchi akiintuata, dutikam aminiya niina uchiji wegantu aidaush yujakti”,<a href="#FN1" class="notemark">*<span class="popup">Judío aents aidaunmak yachi jakamtaig, nuna nuwen tikich yachi juki uchi akiamua duka jakauwa nudau uchik aajakui.</span></a> tiuwai.   </div><div class='p'> <span class="verse" id="V9">9&#160;</span>Tujash Onágkak nii uchi akiamua duka niinuchu agtinun dekau asa, yachi nuwe wajejai tsaniakush ejapmitkakaig tusa kuitamamajakui. Nunak nii akiamunmaya yachi uchiji wegantu aidau yujakai tusa dakitak nuníjakui.   <span class="verse" id="V10">10&#160;</span>Nunittaman Apajuí wainak shiig pegkegchau diisui, dutikau asa niinashkam dutiksag wamak pujutin jujukiuwai.   </div><div class='p'> <span class="verse" id="V11">11&#160;</span>Dutikam jakamtai, Judá niina uchiji nuwe Tamar aajakua nuna chichajak:  </div><div class='p'>“Yamaik wajemeaume, junismek amina apa jeen weme pujusta, mina uchig Selá tsakagti”, tiuwai. Tusa tima Tamarshakam niina apaji jeen wee pujusui. Nunak Judá anentaimas tikich yachi aidau jakaja nunik jusha jakachaintash, tau asa tiuwai.   </div><div class='p'> <span class="verse" id="V12">12&#160;</span>Tuja kuashat tsawan nagkaemakiu ai, Judá nuwe Súa nawanji aajakua nunú jakauwai. Nunik nuwe jakamtai wake besemag pujamun sakapag niina kumpaji Hirá adulam aents uyuuntsam yaakat Timnatnum niina uwigji ujen tsupijuinak batsatbaunum weuwai.   </div><div class='p'> <span class="verse" id="V13">13&#160;</span>Tuja Tamarchakam niina aishi aajakua nuna apaji yaakat Timnatnum niina uwigji ujen tsupijak wee tabaun dekauwai.   <span class="verse" id="V14">14&#160;</span>Nunik dekaa waje nugkutai nugkuagbaujin awimak ukuak, waitkainum tusa jáanchin juki dukumak yapin ejak, jinta Timnat wetainum ayaumas yaakat Enaim awa nuna waitaijin ekemsauwai. Nunak Selá tsakaju aigkiap awi nemakta tusagkesh tujutchae tusa nunikui.   </div><div class='p'> <span class="verse" id="V15">15&#160;</span>Nunik ekemtatman Judá wainak, yapiin dukuka eketu asamtai, juka nuwak wainka takatai aina nuwapi tiuwai.   <span class="verse" id="V16">16&#160;</span>Nuadui niina uchiji nuwe aajakua nuwapi tachau asa jegantun chichajak:  </div><div class='p'>“¿Minash wi amijai aankatjai taish ayu tujutmainchaukaitam?” tiuwai.  </div><div class='p'>Tusa tama nii ayaak: “¿Tujash ame mina dutijakmesh waji minash sujustatme?” tiuwai.   </div><div class='p'> <span class="verse" id="V17">17&#160;</span>Tusa tama Judá ayaak:  </div><div class='p'>“Makichik chivo tsakatan awetitjame”, tau.  </div><div class='p'>Tama nuwa ayaak: “Ayu, dekas takumek makichik waji ukugtukta, ame nunú chivo tsakat awetujiamin nuna juwakun awagtuktagme”, tau.   </div><div class='p'> <span class="verse" id="V18">18&#160;</span>Tusa tama Judá iniak:  </div><div class='p'>“¿Tujash wajina ukugtukti tusamea wakegame?” tau. Tama nuwa ayaak:  </div><div class='p'>“Ame patakumtaijum, nugkutaijum, nuigtu numi amina ushujutaigmia nunú aatsa ukugtukta”, tiuwai.  </div><div class='p'>Tama Judá ayu tusa ashí susa nuadui niijai tsanigkui, dutikam Judá uchijin ejapjukui.   <span class="verse" id="V19">19&#160;</span>Nunik Tamar wakitki jeen jegaa, jáanch dukumakbaujin juki ukuak, wajemea nugkutain nugkug pujusui.   </div><div class='p'> <span class="verse" id="V20">20&#160;</span>Nunik pujai Judá niina kumpaji adulam aentsun chichajak:  </div><div class='p'>“Ame makichik chivo tsakatan amasmatai jukim nuwa ejetuam suwakum, mina wajig aidaun susan ukukmayag nunú segam itagtuata”, tusa awemauwai. Tusa tima niina kumpaji nuwan jegajua susatakama wainkachui.   <span class="verse" id="V21">21&#160;</span>Dutika wainkacha nuwiya aents aidaun iniak:  </div><div class='p'>“¿Tuwi pujawa nuwa wainka takatai Enaimnumia jintá ayaumas pujuma dusha?” tau.  </div><div class='p'>Tama dita aínak:  </div><div class='p'>“Juwig nuwa wainka takataig makichkish shiig atsawai”, tiajui.   </div><div class='p'> <span class="verse" id="V22">22&#160;</span>Tusa tima Judá pujamunum wakitki jegaa chichajak:  </div><div class='p'>“Nuwanak shiig wainkachmajai, awiya aents aidaushkam juwig nuwa wainka takataig shiig atsuwe tujutiagmae”, tau.   </div><div class='p'> <span class="verse" id="V23">23&#160;</span>Tusa ujaam Judá ayaak:  </div><div class='p'>“Nunú waji aidauk niini juwakti, tikima shiig dushikiam aig; wika chivo tsakatan amastajai tibaugnak awetijai, tujash amesh wainkachu asam susachume”, tusa idaisauwai.   </div><div class='p'> <span class="verse" id="V24">24&#160;</span>Nunik idayas pujus kampatum nantu nagkaemai, Judán kautuawag chichaman ujainak:  </div><div class='p'>“Tamar amina uchigmi nuwe aajakua duka wainak aentsjai takama wekaekama ejapjuke”, tiajui.  </div><div class='p'>Tusa tama Judá senchi untsumak chichaak:  </div><div class='p'>“¡Nuwak jiiki jukijum apeatajum!” tiuwai.   </div><div class='p'> <span class="verse" id="V25">25&#160;</span>Tusa timatai jegaji juwam, niina aishi aajaku apajin chichaman akuptak: “Wika juju wajiin takakag judaun ejapjukjai. ¿Amesh juju diisiah, jusha patakumtai, nugkutai, numi ushujutain wi takakag jusha yanawaita?” tiuwai.   </div><div class='p'> <span class="verse" id="V26">26&#160;</span>Nuna dekaa nuigtu niina wajijin wainak wajaka Judá chichaak:  </div><div class='p'>“Niig dekas shiig anentaimui, midauwai utugchata duka, wagki wi mina uchig Selájai nuweachbau asa junak jutijuae”, tusa ayatak idaisauwai.  </div><div class='p'>Nuadui ataktu awagkig nuwanak makichkish wejichui.   </div><div class='p'> <span class="verse" id="V27">27&#160;</span>Duwi pujus Tamar uchigmati jegamtai, jimag uchi aishmagkun uchigmakui.   <span class="verse" id="V28">28&#160;</span>Dutika uchigmam makichik uchi uwejen eemtika jiikiuwai. Dutikamtai uchí uchigmitkau uwegnum hilo kapantun tsujig juki jigkauwai. Dutika chichaak: “Juju dekatkauk akiinae”, tiuwai.   <span class="verse" id="V29">29&#160;</span>Tujash nunú uchik niyá akiinachui ayatak kuntujin awagkiuwai, nuniai niina yachi tikich eemak akiinauwai. Nunikmatai uchí uchigmitkau chichaak: “¿Amesh wajuk eteemamea jiinkiume?” taku nuna daajin Fares<a href="#FN2" class="notemark">†<span class="popup">“Fares” tawa duka hebreo chichamnumak “eteema jiinkiu” taku tawai.</span></a> adaikauwai.   <span class="verse" id="V30">30&#160;</span>Nunú akiinamtai uchi uwegnum jigkamushkam akiinauwai. Nunikmatai nunak Zérah<a href="#FN3" class="notemark">‡<span class="popup">“Zérah” tawa nunak hebreo chichamnumak “winchamtin” taku tawai.</span></a> adaikauwai.   </div><ul class='tnav'>
<li><a href='index.htm'>Génesis</a></li>
<li><a href='GEN37.htm'>&lt;</a></li>
<li><a href='GEN.htm'>38</a></li>
<li><a href='GEN39.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V8">38:8</a>
<span class="ft">Judío aents aidaunmak yachi jakamtaig, nuna nuwen tikich yachi juki uchi akiamua duka jakauwa nudau uchik aajakui.</span></p>
<p class="f" id="FN2"><span class="notemark">†</span><a class="notebackref" href="#V29">38:29</a>
<span class="ft">“Fares” tawa duka hebreo chichamnumak “eteema jiinkiu” taku tawai.</span></p>
<p class="f" id="FN3"><span class="notemark">‡</span><a class="notebackref" href="#V30">38:30</a>
<span class="ft">“Zérah” tawa nunak hebreo chichamnumak “winchamtin” taku tawai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
