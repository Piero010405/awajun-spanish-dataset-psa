<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Mateo 15</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/MAT15.htm" />
</head>
<body>
<ul class='tnav'>
<li><a href='index.htm'>Mateo</a></li>
<li><a href='MAT14.htm'>&lt;</a></li>
<li><a href='MAT.htm'>15</a></li>
<li><a href='MAT16.htm'>&gt;</a></li>
</ul>
<div class="main">
 
<div class='chapterlabel' id="V0"> 15</div><div class='s'>Aentsun pegkegchau ema nu pachisa tibau </div> <div class='r'>(Mr. 7.1-23)  </div><div class='p'> <span class="verse" id="V1">1&#160;</span>Ujumak fariseo aidau nuigtú maestro chicham umiktinun jintinkagtin aidaujai Jerusalegnumia kaunawag Jesusan jegaantag iniinak:   </div><div class='p'> <span class="verse" id="V2">2&#160;</span>—¿Wagka amina jintintaijum aidaush iina muunji umiktajum tibauwa nuna umitskesh ikigmatskesh yuinawa? tuidau.   </div><div class='p'> <span class="verse" id="V3">3&#160;</span>Tiagtai Jesús ayaak:  </div><div class='p'>—¿Wagka tujash atumesh atumi muunjum umiktajum tibauwa nu umiakjumesh, Apajuí umiktajum tibauwa dusha umiatsjume?   <span class="verse" id="V4">4&#160;</span>Wagki Apajuí: “Amina apa, dukujai eme anentsam diistá, tuja apajin, dukujinakesh pegkegchaun chichajuk tsagkugtsuk maatajum”, tiuwai.   <span class="verse" id="V5">5&#160;</span>Tujash atumek: Makichik aentsuk apajin, nuniachkush dukujinakesh: “Wika yaimaitsugme, wagki ashí ajutuina junak, Apajuin ofrendan susajai”, tumainai tajume,   <span class="verse" id="V6">6&#160;</span>nuniau asag, apajinak dukujinash yaimaitsui tajume. Aaja tau asajum atumek, atumi muunjumi umitaijiya nu umiakjum Apajuí umiktajum tibauwa duka imanchauch awajsaugme.   <span class="verse" id="V7">7&#160;</span>¡Tsanumin aidauwah! profeta Isaías atumin pachipasag shiig tiuwai:   </div><div class='q'> <span class="verse" id="V8">8&#160;</span>“Ju aents aina juka weninig eme anenjuinawai; tujash anentainig atushat minaig ainawai.   </div><div class='q'> <span class="verse" id="V9">9&#160;</span>Mina emematjuina duka wainkayai; jintinkagtuina nunak, aents tibauwa nuna jintinkagtuinawai”.   </div><div class='p'> <span class="verse" id="V10">10&#160;</span>Nuna tii, Jesús aents aidaun untsuká:  </div><div class='p'>—Antuktajum, nuniakjum dekaatajum, tiuwai.   <span class="verse" id="V11">11&#160;</span>Wenunum wayá duka aentsnak pegkegchauk ematsui; untsu wenunmaya jiina nuwai aentsun pegkegchau ema duka.   </div><div class='p'> <span class="verse" id="V12">12&#160;</span>Timatai ni jintintaiji aidau Jesusan jegaantag iniinak:  </div><div class='p'>—¿Amesh wainkamkum fariseo aidau ame tame nuna antukag kajekagma dusha?, tuidau.   </div><div class='p'> <span class="verse" id="V13">13&#160;</span>Tama ni ayaak:  </div><div class='p'>—Ashí ajak mina Apag nayaimpinum puja nu ajachbau aidauk, kagkapejai tegam agtinai.   <span class="verse" id="V14">14&#160;</span>Idaisatajum, ditak wainmainatsui, nuninaitak tikich wainmachu aidaun jintan inaktustatus wajukmaina nuninawai. Wainmachua nunú tikich wainmachun jintan inaktustatus weakug mai waanum iyaumainai.   </div><div class='p'> <span class="verse" id="V15">15&#160;</span>Tutai Pedro Jesusan:  </div><div class='p'>—Ame augmatbau pachisa timaum nu ujajatkata, tau.   </div><div class='p'> <span class="verse" id="V16">16&#160;</span>Tutai Jesús ayaak:  </div><div class='p'>—¿Atumesh duka dekamainchauk dekapeajum?   <span class="verse" id="V17">17&#160;</span>¿Dekatsjumek ashí wenunum wayauk ampugnum nagkaemaki, atsumamunum wegam letrinanum ajapna duka?   <span class="verse" id="V18">18&#160;</span>Tujash wenunum jiina duka anentainmaya jiinui; nuniau asa aentsnash pegkegchau emawai.   <span class="verse" id="V19">19&#160;</span>Anentainmaya jiinui pegkegchau anentaibau aidau, magkagtamu aidau, tsanijinat, ashí pegkegchau iyashnum takanit, kasamat aidau, dekaskechu aig tsanumjut aidau, pegkegchau chichagkagtut aina nu.   <span class="verse" id="V20">20&#160;</span>Ju aina juuwai aentsun pegkegchau ema duka, tujash ikigmagjum yuwatajum timawa nunú, ikigmatsuk yuwamuk aentsnak pegkegchauk ematsui.   </div><div class='s'>Canaagnumia nuwa Jesusan dekaskeapi tibau </div> <div class='r'>(Mr. 7.24-30)  </div><div class='p'> <span class="verse" id="V21">21&#160;</span>Jesús nuiya jiinki Tiro nugkanum, Sidón nugkanmash weuwai.   <span class="verse" id="V22">22&#160;</span>Nui jegattaman canaagnumia nuwa Jesusan untsukmaikia minis:  </div><div class='p'>—¡Apuh, Davita uchijiyah, minash wait anenjugta! ¡Mina nawanjun wakan pegkegchau egkemtug senchi waitkagta nu!, tau.   </div><div class='p'> <span class="verse" id="V23">23&#160;</span>Tamash Jesusak machikish aikchauwai. Nunitai ni jintintaiji aidau jegaantag:  </div><div class='p'>—Iina ukujin minis untsú untsumkawa minajama, wakitkita tikia, tuidau.   </div><div class='p'> <span class="verse" id="V24">24&#160;</span>Tama Jesús:  </div><div class='p'>—Apajuik minak Israel aents megkaejau aina nuig awetiuwai.   </div><div class='p'> <span class="verse" id="V25">25&#160;</span>Tujash nuwak Jesusa eemtin tikishmatug pujus:  </div><div class='p'>—Apuh, yainkata, tau.   </div><div class='p'> <span class="verse" id="V26">26&#160;</span>Tutai Jesús ayaak:  </div><div class='p'>—Uchijui aidau pag atankí yawá suwamuk pegkegchauwai, tau.   </div><div class='p'> <span class="verse" id="V27">27&#160;</span>Tutai nuwa ayaak:  </div><div class='p'>—Apuh dekaske; tujash yawashkam mesanmayan apají tsaisá akakeamun yuwamajamah, tau.   </div><div class='p'> <span class="verse" id="V28">28&#160;</span>Tutai Jesús chichajak:  </div><div class='p'>—Nawantah, dekaskeapi tabaujum shiig muun ajutjamui, ame wakegam duka nunisag uminkati, tiuwai.  </div><div class='p'>Nuna taig wamkes niina nawanjishkam tsagajui.   </div><div class='s'>Jesús kuashat aents jaidau etsagakbau </div> <div class='p'> <span class="verse" id="V29">29&#160;</span>Jesús nuiya jiinki Galilea kuchajin tikiju jegauwai; nunik nainnum waka ekeemsauwai.   <span class="verse" id="V30">30&#160;</span>Nunikmatai kuashat aents aidau ni eketbaunum tuwakaju; nuninak shutú aidaun, wainmachu aidaun, manchantuku aidaun, chichachu aidaun, nuigtú kuashat jau aidaunashkam ni eketbaunum ikautuidau. Nunikmatai Jesuschakam etsagakui.   <span class="verse" id="V31">31&#160;</span>Nuna Dutikamtai aents aidauk anentai jegagchaju chichachu aidaush chichaidau, manchantuku aidaush pegkeg wedau, shutú aidaushkam wekagaidau, wainmachu aidaushkam wainmaidaun wainaidau asag. Nuninak Israela Apajuijiya nuna emematuidau.   </div><div class='s'>Jesús cuatro mil aents ayugkamu </div> <div class='r'>(Mr. 8.1-9)  </div><div class='p'> <span class="verse" id="V32">32&#160;</span>Nunikagmatai Jesús ni jintintaiji aidaun untsuká chichajak:  </div><div class='p'>—Aents aina juna wait anentuinajai, wagki kampatum tsawan jui wijai batsatainawai; tujash yumainjig atsujuinawai. Yujumkan ayugtsukek ditá jeenig ishimaitsujai, wagki jintá wekamag jaka iyaantainum tau asan, tau.   </div><div class='p'> <span class="verse" id="V33">33&#160;</span>Tutai ni jintintaiji aidau:  </div><div class='p'>—¿Tuwiya jukiya yumainush sumainaita, aents atsamunum pujag juniautish?, tuidau.   </div><div class='p'> <span class="verse" id="V34">34&#160;</span>Tiagtai Jesús ditan iniak:  </div><div class='p'>—¿Wajupa pagka ajutjamainawa?, tau.  </div><div class='p'>Tutai dita aiinak:  </div><div class='p'>—Siete pag nuigtú wajumchik namak ajutjamui, tiajui.   </div><div class='p'> <span class="verse" id="V35">35&#160;</span>Tiagmatai Jesús aents aidaunak nugká batsamsatajum tusa   <span class="verse" id="V36">36&#160;</span>siete pag aina nuna juki nuigtú namak aina nunashkam juki Apajuin see tii, puujá jintintaiji aina nuna susajui, dutikam dita aents aidaun tinamkajui.   <span class="verse" id="V37">37&#160;</span>Dutikawajam ashí shiig yuwawajui, nuigtushkam ampinjau aidaun siete chagkinnum aimjajui.   <span class="verse" id="V38">38&#160;</span>Nui yuawajuk cuatro mil aishmag aajakajui; nuwa aidau, uchi aidaush dekapatsuk.   <span class="verse" id="V39">39&#160;</span>Juna dutika Jesús aents aidaun akateg ukuak, barcanum egkemag Magdala nugkanum weuwai.   </div><ul class='tnav'>
<li><a href='index.htm'>Mateo</a></li>
<li><a href='MAT14.htm'>&lt;</a></li>
<li><a href='MAT.htm'>15</a></li>
<li><a href='MAT16.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
