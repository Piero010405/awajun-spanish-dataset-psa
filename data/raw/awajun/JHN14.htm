<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Juan 14</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JHN14.htm" />
</head>
<body>
<ul class='tnav'>
<li><a href='index.htm'>Juan</a></li>
<li><a href='JHN13.htm'>&lt;</a></li>
<li><a href='JHN.htm'>14</a></li>
<li><a href='JHN15.htm'>&gt;</a></li>
</ul>
<div class="main">
 
<div class='chapterlabel' id="V0"> 14</div><div class='s'>Jesusai jinta iina Apajin wetai </div> <div class='p'> <span class="verse" id="V1">1&#160;</span>Nuna tii: “Atumek wi tajim nunú anentaimtakjum wake besemag anentaimá pujuigpajum; Apajuiyai dekaskeapi takujum, minaishkam dekaskeapi titajum.   <span class="verse" id="V2">2&#160;</span>Mina Apajú jeenig kuashat pujumain awai, nu iman au asamtai, wi atum pujustinnak umigkatjime tusan weajai.   <span class="verse" id="V3">3&#160;</span>Yamai wenu atum pujustinun umikan, ataktú wakettsanuk taattajai, mina pujutaijui pujustajum tusan atumin juwakun.   <span class="verse" id="V4">4&#160;</span>Atumek jintak wainjume, wi wegag nui minimaina duka”.   </div><div class='p'> <span class="verse" id="V5">5&#160;</span>Tutai Tomás: —Apuh, dekatsji tuwí wegame duka, nuniautish, ¿wajuk jintash dekamainaitji? tau.   </div><div class='p'> <span class="verse" id="V6">6&#160;</span>Tutai Jesús ayaak: —Witjai jintanuk, dekasketnash wikitjai, nuigtushkam witjai pujutnash sukagtinnuk. Makichkish wijaichuk mina Apajuig jegamainchau ainawai.   <span class="verse" id="V7">7&#160;</span>Atum mina waitutigmek, mina Apagshakam wainjume. Yamai mina waitjum juik, mina Apagshakam wainjume, tau.   </div><div class='p'> <span class="verse" id="V8">8&#160;</span>Tutai Felipe chichaak: —Apuh, Apa iwainkagtukta, duke atsumaji, tiuwai.   </div><div class='p'> <span class="verse" id="V9">9&#160;</span>Tama Jesús ayaak: —Felipeh, kuashat tsawan atumjai pujag nuniaigkik, ¿eke waittsum? Mina waita duka, Apagnashkam wainui, nuniaish; ¿wagka Apa iwaintugkata tame?   <span class="verse" id="V10">10&#160;</span>¿Dekaskeapi tatsumek wi mina Apajui pujau asamtai, mina Apagshakam minai puja duka? Wi chichaman tajim nunak, wiki nagkamnuk tatsujai, mina Apag minai puja nunú, ni dutikata tabaunak takaajai.   <span class="verse" id="V11">11&#160;</span>Wi mina Apagjai pujau asamtai, mina Apag minai pujawai taja duka dekaskeapi titajum. Nuniachkugmesh, wi takaag nunú diisjum, dekaskeapi tujuttajum.   </div><div class='p'> <span class="verse" id="V12">12&#160;</span>Dekas tajime, mina dekaskeapi tujutuk, wi takaag junak jutiksag takastatui, nuigtush wi takasag juna nagkaegas takasagtinai, wagki wi Apajuí wegau asamtai.   <span class="verse" id="V13">13&#160;</span>Ashí mina daajui Apag segattajum nunak amastatjime, wi dutikamunum Apajun ememattinme tau asan.   <span class="verse" id="V14">14&#160;</span>Makichik wajigkesh mina daag pachisjum atum segatkugminig, imatiksanuk umiktatjai.   </div><div class='s'>Jesús Wakaní Pegkeji anagkagtuamu </div> <div class='p'> <span class="verse" id="V15">15&#160;</span>Atum mina anenkugmek, wi chicham umiktajum tajim nunú betek umiktajum.   <span class="verse" id="V16">16&#160;</span>Nuniakjumin wi Apajun segattajai, atumiin tuke pujus ichichtamtina nuna Wakaní Pegkeji awetugmati tusan.   <span class="verse" id="V17">17&#160;</span>Nunú Wakan dekaskea nuna jintinkagtina nunak, aents mina nemagtuchu aidauk jumain ainatsui, wagki waintanash wainmainchau dekatnash dekamainchau asag; tujash atumek dekagme, wagki atumiin pujau asamtai nuigtushkam atuminig tuke pujutnai.   </div><div class='p'> <span class="verse" id="V18">18&#160;</span>Tuke bitaika numamtukek ukukchatnaitjime, waketjusnuk ataktú tajuatnaitjime.   <span class="verse" id="V19">19&#160;</span>Machik asag, aents mina nemagtuinatsu duka waitkachagtatui, tujash atumek waitkattagme, wagki wi pujau asamtai atumshakam tuke pujutin asajum.   <span class="verse" id="V20">20&#160;</span>Nunú tsawan jegakui, wi Apajui pujai atumshakam minai pujagmin, wi atumin pujamuk shiig dekaattagme.   <span class="verse" id="V21">21&#160;</span>Aents wi chicham umiktajum tibauwa nuna umiakug dekas mina anentak nuniktatui. Nuniaun mina Apajuk aneettawai, nuniakui wishakam aikasnuk anettajai, dutikakun wantintuktatjai.   </div><div class='p'> <span class="verse" id="V22">22&#160;</span>Tutai Judas (Iscariotechu) chichaak: —Apuh, ¿amina nemagtamchau aidau wantintutskesh, utugsamea imá jutiikesh wantinkagtuktatme? tau.   </div><div class='p'> <span class="verse" id="V23">23&#160;</span>Tama Jesús ayaak: —Mina anentuk, mina chichamjua nuna umiktatui, nunitai mina Apajush aneettawai; nuniakui wishakam mina Apagjai niina anentain tajuan tuke pujustinaitjai.   <span class="verse" id="V24">24&#160;</span>Untsu mina anenchauk, mina chichameg aina nunak umikchattawai; tujash jujú chicham atum antajum juka midauchui, Apag awetiuwa nudauwai.   </div><div class='p'> <span class="verse" id="V25">25&#160;</span>Ashí juna tajim junak, yamai atumjai pujag dui tajime.   <span class="verse" id="V26">26&#160;</span>Tujash Ichichkagtina nuna, Wakaní Pegkejin Apag mina daajui awematta nunú, ashí wají aina nunak jintinjamawagtatui, dutikak ashí wi tiuwaitjim nunash aneemtijamjagtatui.   </div><div class='p'> <span class="verse" id="V27">27&#160;</span>Shiig agkan pujuta nuna ukugjime, mina shiig agkan pujutaijua nunash amajime, wika ju nugkanmaya sukagtin aina nuninnak amatsjime; nunin asamtai anentaiminish puyatkaigpa, ishamtash ishamkaigpajum.   <span class="verse" id="V28">28&#160;</span>Wika wegajai, nuniknush wakettsanuk atumjai pujustasan tajuattajime tabaushkam antukmaugme. Dekas mina anenkugmek, wi Apag mina nagkaetasua nui wegajai tabau antugtakjumek shiig aneemain ainagme.   <span class="verse" id="V29">29&#160;</span>Junak emtikan tajime, nunú uminkui dekaskeapi timinjum tusan.   </div><div class='p'> <span class="verse" id="V30">30&#160;</span>Atumjaig kuashat chichá pujushtatjai, ju nugka juna apuji minau asamtai, nigka mina depetumainjig senchijig atsujui;   <span class="verse" id="V31">31&#160;</span>tujash ju nugkanmaya aidauk dekamain ainawai wi mina Apajun aneau asan, ni dutikata tujutbaunak imatiksanuk umijag nuna.  </div><div class='p'>Wajagtajum, wegagmi.   </div><ul class='tnav'>
<li><a href='index.htm'>Juan</a></li>
<li><a href='JHN13.htm'>&lt;</a></li>
<li><a href='JHN.htm'>14</a></li>
<li><a href='JHN15.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
