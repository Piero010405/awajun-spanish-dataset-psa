<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 2 Timoteo 4</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/2TI04.htm" />
</head>
<body>
<ul class='tnav'>
<li><a href='index.htm'>2 Timoteo</a></li>
<li><a href='2TI03.htm'>&lt;</a></li>
<li><a href='2TI.htm'>4</a></li>
<li><a href='TIT01.htm'>&gt;</a></li>
</ul>
<div class="main">
 
<div class='chapterlabel' id="V0"> 4</div><div class='p'> <span class="verse" id="V1">1&#160;</span>Apajuí nuigtú Cristo Jesús inamjatatus jui taa, iwaaku aidaun, jakau aidaunash dita takasbaujin diijus titina nuna eemtin puyatjusan tajame,   <span class="verse" id="V2">2&#160;</span>chicham etsegkata tusan; nuniakum ashí tsawantai titá anentai yapajiatnume, jiyaktá, pegkegnumash wakemitkakta dutikakum emamkesam jintintuata.   <span class="verse" id="V3">3&#160;</span>Wagki tsawan jegatnai, chicham dekaskea nu jintiamu antutan dakitjagtina nu, nuninak egakagtinai kuashat maestro aidaun, dita pegkegchau wakegaina nuninun jintinkagtaun igkugkagtatus.   <span class="verse" id="V4">4&#160;</span>Nuniau asag dekaskea nu antutnak idaisagtinai, nuninak wainka augmatbau aina nuna antujiagtinai.   <span class="verse" id="V5">5&#160;</span>Tujash amek, shiig ebetmamjam waitiakmesh katsunjata, nuniakum yamajam chicham etsegbauwa duke uyumakta, aajam takatjum umiktá.   </div><div class='p'> <span class="verse" id="V6">6&#160;</span>Wagki wi maam atatag duka namput wajaschae, nuigtú tsawan wi wetina dushakam tikijuch wajasé.   <span class="verse" id="V7">7&#160;</span>Wika shiig senchi maanikjai, mina takatjunash ashimkajai, dekaskeapi tabaunash kuitamkajai.   <span class="verse" id="V8">8&#160;</span>Nuigtushkam wi pegkeg takasbaunum corona jukitnuk kuitamkam ajutui, nunak Apu Jesús juez dekas pegkejan takauwa nu tsawan atina nui sujustinai; tujash imá minakek sujuschatnai, ashí ni minitnun aneas dakasu aina nunash susatnai.   </div><div class='s'>Timoteo ujakbau </div> <div class='p'> <span class="verse" id="V9">9&#160;</span>Waamak taam waitkata,   <span class="verse" id="V10">10&#160;</span>Demasak ju nugkaya wajiin imá senchi wakegau asa Tesalónica weak ukugkine; untsu Crescente Galacia wemae, nuniai Tito Dalmacia wemae.   <span class="verse" id="V11">11&#160;</span>Imá Lucasak wijaig pujawai. Minakum Marcos ayaktá, takatnum yainkati tusan atsumajai.   <span class="verse" id="V12">12&#160;</span>Tiquiconak Éfeso awemamjai.   <span class="verse" id="V13">13&#160;</span>Ame minakum capa<a href="#FN1" class="notemark">*<span class="popup">“Capa” tawa duka Lc. 6.29 diistá.</span></a> takugtukta, Carpo jeen Troas ukukmayag nu, aiksamek papí aidaush, imá senchi pergamino aina nu.   </div><div class='p'> <span class="verse" id="V14">14&#160;</span>Alejandro jijú takauwe nu minak kuashat tsanumjutjae; tujash Apu Jesús ni wajuk takasé dutiksag akiktí.   <span class="verse" id="V15">15&#160;</span>Ameshkam aujaig kuitamamkata, wagki jutii chichagkagtamunak shiig senchi dakitmayi.   </div><div class='p'> <span class="verse" id="V16">16&#160;</span>Nagkamchaku wi ayamjumkatasa chichaamunmag makichkish yainkachagmayi, ashí ukugkiagmayi; dita nunikaja nunak Apajuish pachitsuk idaisati tajai.   <span class="verse" id="V17">17&#160;</span>Tujash Apu Jesús wijai au asa senchin sujusmayi, chicham etsegbauwa duka minai uminkati nunitai ashí judiochu aidaush antuktinme tau asa. Aatus agkanmitkajuabi león yuwata takui ayamjumaina numamtuk.   <span class="verse" id="V18">18&#160;</span>Dutiksag Apu Jesús agkanmitkajuattawai ashí takat pegkegchau aina duish, nunik niina inamtaiji nayaimpinum jujukí kuitamjuktatui. Nigki tuke ememattai atin atí. Aatus atí.   </div><div class='s'>Akatmabau </div> <div class='p'> <span class="verse" id="V19">19&#160;</span>Priscila, Aquila nuigtú Onesíforo ni patayí aidaujai kumpamjutuata.   <span class="verse" id="V20">20&#160;</span>Erastok Corinto juwakmae, untsu Trófimo jau asamtai Mileto ukukmajai.   <span class="verse" id="V21">21&#160;</span>Yumi tepeatsaig minisam dekapsata. Eubulo, Pudente, Lino, Claudia, nuigtú ashí yatsut aidaushkam kumpamjamainawai.   </div><div class='p'> <span class="verse" id="V22">22&#160;</span>Apu Jesús amina wakanmijaish atí, ni wait anenkagtamujiya dusha ashí atuminish ajutjamti.  </div><ul class='tnav'>
<li><a href='index.htm'>2 Timoteo</a></li>
<li><a href='2TI03.htm'>&lt;</a></li>
<li><a href='2TI.htm'>4</a></li>
<li><a href='TIT01.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V13">4:13</a>
<span class="ft">“Capa” tawa duka Lc. 6.29 diistá.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
