<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Salmos 69</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/PSA069.htm" />
</head>
<body>
<ul class='tnav'>
<li><a href='index.htm'>Salmos</a></li>
<li><a href='PSA066.htm'>&lt;</a></li>
<li><a href='PSA.htm'>69</a></li>
<li><a href='PSA072.htm'>&gt;</a></li>
</ul>
<div class="main">
 
<div class='chapterlabel' id="V0"> 69</div><div class='s'>Waitiaku pujusa Apajuí segamu </div> <div class='d'>David kantamamu </div> <div class='q'> <span class="verse" id="V1">1&#160;</span>Apajuíjuh, kuashat waitiakun  </div><div class='q'>atsanmainchau dekapeajai,  </div><div class='q'>wait aneasam yainkata.   </div><div class='q'> <span class="verse" id="V2">2&#160;</span>Kucha amutnunum tepeajai,  </div><div class='q'>wajai emetumainkesh atsugtawai.  </div><div class='q'>Dekas namaka kunajin akaejai,  </div><div class='q'>namak chichijam asa ajektawai.   </div><div class='q'> <span class="verse" id="V3">3&#160;</span>Untsu untsumkawan sagagjai;  </div><div class='q'>mina suweg dajautawai.  </div><div class='q'>¡Apajuín daka dakakuan jiijuish yawegjai!   </div><div class='q'> <span class="verse" id="V4">4&#160;</span>Mina shiwaajuk intash kuashta  </div><div class='q'>nuna nagkaesau ainawai,  </div><div class='q'>utugchat atsugtaig kajegtuinak,  </div><div class='q'>mantuatag tuinawai.  </div><div class='q'>Tuja makichkish kasamkachu aig,  </div><div class='q'>kasamkamujum awagkita tusa imatjutuinawai.   </div><div class='b'> &#160; </div> <div class='q'> <span class="verse" id="V5">5&#160;</span>Apajuíjuh, ame dekame wika pegkegchau ayajai;  </div><div class='q'>nuadui mina tudaugnak ugmaitsugme.   </div><div class='q'> <span class="verse" id="V6">6&#160;</span>Tuke Pujuu Apajuí ashí senchigtinuh,  </div><div class='q'>¡aminí kajinmamas anentaimin aina nunú,  </div><div class='q'>wainak mina pegkegchaujui  </div><div class='q'>datsaama yujainum idaisaipa!  </div><div class='q'>Israel aents aidaun Apajuíjiyah,  </div><div class='q'>aents amina egapau aina nunú  </div><div class='q'>mina pegkegchaujui datsaama  </div><div class='q'>yujainum kuitamkata.   </div><div class='q'> <span class="verse" id="V7">7&#160;</span>Amina umiju asan  </div><div class='q'>kajegtuinakuish katsuntajai.  </div><div class='q'>Datsanjui mina yapijuk nimpawai.   </div><div class='q'> <span class="verse" id="V8">8&#160;</span>¡Mina yatsuchig aidaush,  </div><div class='q'>tikich aents itugmaina dutijuinawai!   </div><div class='b'> &#160; </div> <div class='q'> <span class="verse" id="V9">9&#160;</span>Amina jemin akasmatkun senchi waitiajai.  </div><div class='q'>Tuja amina pegkegchaun chichagtamainakui,  </div><div class='q'>nuna antakun kajeajai.   </div><div class='q'> <span class="verse" id="V10">10&#160;</span>Buutkun yujumkan yutsuk  </div><div class='q'>ijagmaan pujai, dushiktuinakuish katsuntajai.   </div><div class='q'> <span class="verse" id="V11">11&#160;</span>Jakamunum nugkutain  </div><div class='q'>nugkuai, dushiktuinakuish katsuntajai.   </div><div class='q'> <span class="verse" id="V12">12&#160;</span>Ashí aents aidauk  </div><div class='q'>pegkegchaun chichagtuinawai.  </div><div class='q'>Tuja nampen aidaushkam  </div><div class='q'>tuke aneas dushiktuinak kantamjutuinawai.   </div><div class='b'> &#160; </div> <div class='q'> <span class="verse" id="V13">13&#160;</span>Tujash Tuke Pujuuwah,  </div><div class='q'>wika amina segajame,  </div><div class='q'>¡wait aneasam yainkata!  </div><div class='q'>Amek anenkaitme, tuke kuitamkagtinaitme,  </div><div class='q'>iman asam minash uwemtijugta.   </div><div class='q'> <span class="verse" id="V14">14&#160;</span>Tsakusnum tepean tepag nunú  </div><div class='q'>eke jatsaig jiigkita,  </div><div class='q'>tuja mina kajegtuina dusha agkanmitkajuata.  </div><div class='q'>Tuja namak chichijam ajapjuattak  </div><div class='q'>awajta nunú uwemtijugta.   </div><div class='q'> <span class="verse" id="V15">15&#160;</span>¡Namak chichijam  </div><div class='q'>ajekjati tusamek idaitusaipa!  </div><div class='q'>Tuja wainchi ishamaina nunú  </div><div class='q'>yutua emegkakti tusamesh idaitusaipa.   </div><div class='b'> &#160; </div> <div class='q'> <span class="verse" id="V16">16&#160;</span>¡Tuke Pujuuwah,  </div><div class='q'>amek pegkeg, anentak wajasuitme,  </div><div class='q'>iman asam minash aigkata!  </div><div class='q'>Amek wait anenkagtinaitam  </div><div class='q'>iman asam minash antugtukta.   </div><div class='q'> <span class="verse" id="V17">17&#160;</span>¡Juju amina inakem  </div><div class='q'>segapa nunú antugtsuk idaisaipa!  </div><div class='q'>¡Utugchat ishamain ajutui, wamak yainkata!   </div><div class='q'> <span class="verse" id="V18">18&#160;</span>¡Juwi taam, shiwag aidau  </div><div class='q'>waitkajuina nunú ayamjutkata!   </div><div class='q'> <span class="verse" id="V19">19&#160;</span>Amek mina dushiktuinak  </div><div class='q'>inastuina duka shiig dekame.  </div><div class='q'>Tuja mina shiwaajush ya ainawa  </div><div class='q'>dushakam amek dekame.   </div><div class='q'> <span class="verse" id="V20">20&#160;</span>Ima imatjutuinakua ipimtukiaje,  </div><div class='q'>nuadui shiig aneasa pujumainchau  </div><div class='q'>kakaagchamin dekapeajai.  </div><div class='q'>Yaki wait anenjug  </div><div class='q'>anentaijun ichichtujainta tusan,  </div><div class='q'>egaknush wainkachmaijai.   </div><div class='q'> <span class="verse" id="V21">21&#160;</span>Yapajaish, yutainum jatain egketjiagmayi,  </div><div class='q'>tuja kitamaish chujuinun sujiagmayi.   </div><div class='b'> &#160; </div> <div class='q'> <span class="verse" id="V22">22&#160;</span>Nuadui dita jiistamaina nunú  </div><div class='q'>yutaiji aina nunú aatus ditan pempeentuki  </div><div class='q'>utugchatan apujtusti.   </div><div class='q'> <span class="verse" id="V23">23&#160;</span>¡Tuja wainmachu,  </div><div class='q'>kakaumainchau emakta!   </div><div class='q'> <span class="verse" id="V24">24&#160;</span>Dutikakum ame kajekbauwai  </div><div class='q'>makichkish idaitsuk ashí ijinata.   </div><div class='q'> <span class="verse" id="V25">25&#160;</span>Dutikawamin dita jee aina duka  </div><div class='q'>agkan juwajagtatui,  </div><div class='q'>tuja nunú jega aidaunmak  </div><div class='q'>makichkish pujuschatnume.   </div><div class='q'> <span class="verse" id="V26">26&#160;</span>Wagki ame mina suwimak sujusamin  </div><div class='q'>waitiaish, ditak minak diigtsuk  </div><div class='q'>ayá dushiktuinak, nuni senchi waitkajuinawai.   </div><div class='q'> <span class="verse" id="V27">27&#160;</span>Nuadui ameshkam  </div><div class='q'>pegkegchaunmak ikata.  </div><div class='q'>¡Tuja makichkish dita tudaujig tsagkujaipa!   </div><div class='q'> <span class="verse" id="V28">28&#160;</span>¡Aents tuke pujusagtin aina nuna daaji  </div><div class='q'>papiinum agatkamua nuwi, dita daaji ayá  </div><div class='q'>duka ashí esakatjata!  </div><div class='q'>Tuja aents amina umigtamin aidaun  </div><div class='q'>daaji agatkamua nuwig,  </div><div class='q'>dita daajig makichkish agatjaipa.   </div><div class='q'> <span class="verse" id="V29">29&#160;</span>Apajuíyah, wi jakun wake besemag  </div><div class='q'>dushikiam pujag nunú minash  </div><div class='q'>wait aneasam yainkam uwemtijugta.   </div><div class='b'> &#160; </div> <div class='q'> <span class="verse" id="V30">30&#160;</span>¡Apajuín see tusan kantamtain kantamkun,  </div><div class='q'>shiig aneasan ashí iwainakan  </div><div class='q'>niina daajin ememattatjai!   </div><div class='q'> <span class="verse" id="V31">31&#160;</span>Nunú dekas, kuntin aidau  </div><div class='q'>maa apeamun nagkaesau  </div><div class='q'>Tuke Pujuunak shiig awagmaktatui.   </div><div class='q'> <span class="verse" id="V32">32&#160;</span>Tuja aents Apajuín segau aidau  </div><div class='q'>wake besemag batsatuk,  </div><div class='q'>nuna wainkag shiig aneasagtatui;  </div><div class='q'>nuninak ichichmamjagtatui.   </div><div class='q'> <span class="verse" id="V33">33&#160;</span>Wagki Tuke Pujuuk aents waitiak  </div><div class='q'>wake besemag pujus sumaunak antujui;  </div><div class='q'>tuja niina aentsji aidau achikam batsamas  </div><div class='q'>waitiagtaish, dakitjag idaitsui.   </div><div class='b'> &#160; </div> <div class='q'> <span class="verse" id="V34">34&#160;</span>Nugka, nayaim, nayants aidautigmesh  </div><div class='q'>Apajuí ememattajum,  </div><div class='q'>tuja ashí nuwi batsamin aidautigmeshkam  </div><div class='q'>Apajuí ememattajum.   </div><div class='q'> <span class="verse" id="V35">35&#160;</span>Apajuí Jerusalégnak kuitamkattawai,  </div><div class='q'>dutikak Judá wegantu aidaun  </div><div class='q'>yaaktaji aidau tsaikbau aina nunak  </div><div class='q'>ataktu iwagkattawai.  </div><div class='q'>Dutikamtai niina aentsji aidau  </div><div class='q'>nuwi batsamsagtinai.   </div><div class='q'> <span class="verse" id="V36">36&#160;</span>Nunú nugkak niina aentsji aidaun  </div><div class='q'>uchiji wegantu aidaunu atinai.  </div><div class='q'>Tuja nunú nugkanmak Apajuín aneen aidau  </div><div class='q'>shiig batsamsagtinai.   </div><ul class='tnav'>
<li><a href='index.htm'>Salmos</a></li>
<li><a href='PSA066.htm'>&lt;</a></li>
<li><a href='PSA.htm'>69</a></li>
<li><a href='PSA072.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
