<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Daniel 2</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/DAN02.htm" />
</head>
<body>
<ul class='tnav'>
<li><a href='index.htm'>Daniel</a></li>
<li><a href='DAN01.htm'>&lt;</a></li>
<li><a href='DAN.htm'>2</a></li>
<li><a href='DAN03.htm'>&gt;</a></li>
</ul>
<div class="main">
 
<div class='chapterlabel' id="V0"> 2</div><div class='s'>Apu Nabucodonosor kajamjamu </div> <div class='p'> <span class="verse" id="V1">1&#160;</span>Nabucodonosor apu wajasa jimag mijana nuna inamak pujus, kajanum kuashat pegkegchaun kajamjauwai, nunik wagkanuk aan kajamjaja tusa senchi anentaimak kanumainchau dekapeau.   <span class="verse" id="V2">2&#160;</span>Nuniak ujatkatnume tusa, anentaimas dekamin aidaun, tunchi aidaun, yaya dekapau aidaun aatus untsukui. Dutikam apu pujamunum jegawajui.   <span class="verse" id="V3">3&#160;</span>Nunikagmatai apu nii kajamjamujin ditan ujaak:  </div><div class='p'>“Kajanum kajamjag nuna shiig ejemainchau dekapeakun senchi anentaimjai”, tau.   </div><div class='p'> <span class="verse" id="V4">4&#160;</span>Tutai dita arameo chichamai apun chichajuinak:  </div><div class='p'>“¡Apuh, kuashat tsawan pujusam inamjatin ata! Tuja waji kajamjaume nunú amina inakem aidauti ujajatkata, nunikamin wagkamek aan kajamjaume nunú ashí ame ujakmi taji”, tiajui.   </div><div class='p'> <span class="verse" id="V5">5&#160;</span>Tusa tiagtai apu ditan ayaak:  </div><div class='p'>“Wika juna anentaimsajai. Wi kajamjag nunash wajukatnunak aan kajamjaja nunú betek ujatchakjumek asaja ijinam atatjume, tuja atumi jeshkam ashí tsainkattawai.   <span class="verse" id="V6">6&#160;</span>Untsu atum wi kajamjag nunash wagkanuk aan kanagja nunú betek ujatkagminig, kuashat waji aidaun amastatjime. Dutikakun ashí aents aidauk atumin eme anenjamtinme titatjai”, tiuwai.   </div><div class='p'> <span class="verse" id="V7">7&#160;</span>Tusa timatai anentaimas dekamtan yacha aidau niina ataktu chichajuinak:  </div><div class='p'>“Apuh, ame waji kajamjaume nunú etsegkata, nunikamin wajukatnuk aan kajamjaume nunú ii ame ujakmi”, tuidau.   </div><div class='p'> <span class="verse" id="V8">8&#160;</span>Tusa tiagtai apu ditan ayaak:  </div><div class='p'>“Atumek mina tsawan emegkatkujum tuu yujagme. Wagki atumek wi tija nunú dekaujum nuadui, wajintuk tsanujag tusajum tajume.   <span class="verse" id="V9">9&#160;</span>Tujash wi tija nunak yapajiashtatjai. Ayu kame wi kajamjag nunash wajukatnuna aannunash kajamjaja nunú yamai ujatkatajum. Nunú ujatkagmin dekas yachap ainawa titajime. Nunú betek ujatchakjumek ashí betek suwimak jukittagme”, tiuwai.   </div><div class='p'> <span class="verse" id="V10">10&#160;</span>Tusa timatai dita ainak: “Initaikish makichik apukesh iman senchigtinaitkush aents yacha nii iniasa dekataiji aidaunak ibau utugchat shiig ejemainchaunak iniaschauwai. Nuigtush apuh, ame dekatag tame nuna anentaimas ejeyi ujapamainuk ashí nugkanmash makichkish atsawai.   <span class="verse" id="V11">11&#160;</span>Untsu apajuímtai aina dutsu ujapakaintai. ¡Tujash duka juju nugkanmak batsamchauwai!” tuidau.   </div><div class='p'> <span class="verse" id="V12">12&#160;</span>Tusa tiagtai apu senchi kajeka aents yacha dekamin babilonianmaya aina duka ashí kajegtajum tusa inamjauwai.   <span class="verse" id="V13">13&#160;</span>Tusa timatai Danielnashkam niina kumpaji aidaujai maatasag shimutuk egakajui.   </div><div class='s'>Apu Nabucodonosor kajamjauwa nunash wajukatnunak aan kanajabi nuna Daniel ujakbau </div> <div class='p'> <span class="verse" id="V14">14&#160;</span>Suntag apu kuitamin aidaun apuji Arioc aajakua nunú aents yacha anentaimas dekamin aidaun ijinatatus umintaun Daniel dekauwai.   <span class="verse" id="V15">15&#160;</span>Nunik Ariokan jegajua shiig pegkegnum iniak:  </div><div class='p'>“¿Wagka apush aents yacha anentaimas dekamin aina nunú ijinatajum tusash inamjae?” tau.  </div><div class='p'>Tusa iniam, wagkag inamjabi nuna ashí ujakui.   <span class="verse" id="V16">16&#160;</span>Dutika ujakam Daniel apun jegajua chichajak: “Apuh, wait aneasam tsawan sujusta, nunikamin ame kajamjaum dusha wajukatnuk aan kajamjaume nuna dekaan ujaktajame”, tiuwai.   <span class="verse" id="V17">17-18&#160;</span>Nuna tusa ukuak nii pujutaijin weuwai, nunik niina kumpaji Ananíasan, Misaelan, Azaríasan aatus nii apujai chichasbaun ashí ujakui. Dutika: “Apajuí segatajum nii nuna ashí dekamtijamati, wagki nunú betek ujakcha ajin babilonianmaya yacha aina nuna mainak iinash mantamawainum”, tiuwai.   <span class="verse" id="V19">19&#160;</span>Nuna tusa kanuinai, kajanum Nabucodonosor kajamjamun Apajuí Danielan ashí ujakui. Dutikam Daniel Apajuín emematak,   <span class="verse" id="V20">20&#160;</span>aatus tiuwai:  </div><div class='b'> &#160; </div> <div class='q'>“Apajuíyah, amek senchigtin ashí yachaitme.  </div><div class='q'>¡Apajuín daajiya nunú  </div><div class='q'>ajumaish tuke ememattai atin ati!   </div><div class='q'> <span class="verse" id="V21">21&#160;</span>Tsawan yapajinak minina nunak Apajuí dutikawai,  </div><div class='q'>Apajuí aentsnak apu emawai,  </div><div class='q'>nuigtush nigki yapajinai,  </div><div class='q'>aents yacha shiig anentaimkau aina nunak nii dutikawai.  </div><div class='q'>Tuja wamak unuibau aina nunashkam  </div><div class='q'>nigki dutikawai.   </div><div class='q'> <span class="verse" id="V22">22&#160;</span>Anentaimsaish ejemainchaunash nii iwainauwai,  </div><div class='q'>tuja uukbau ataish nigki iwainauwai.  </div><div class='q'>Apajuíyai tsaaptinuk.   </div><div class='q'> <span class="verse" id="V23">23&#160;</span>Apajuíyah,  </div><div class='q'>ametme mina apachug aajaku aina nuna Apajuíjimek,  </div><div class='q'>amina see takun emematjame.  </div><div class='q'>Ame minak yacha wajiu etiume,  </div><div class='q'>tuja ii sumakmag duka imatiksamek,  </div><div class='q'>apu nii kajamjamujin anentaimtus dekatatus  </div><div class='q'>waitma nunú mina iwaintugkaume”, tiuwai.   </div><div class='b'> &#160; </div> <div class='p'> <span class="verse" id="V24">24&#160;</span>Nuna aatus Apajuíjai chichasa ukuak, Ariokan wejiuwai, nunik jegajua chichajak:  </div><div class='p'>“Aents yacha anentaimas dekamin babilonianmaya aina duka kajegkaipa. Dekas mina apui ejetuata. Nii kajamja nunash wajukatnunak aan kajamjae nuna wi ashí ujaktajai”, tiuwai.   </div><div class='p'> <span class="verse" id="V25">25&#160;</span>Tusa timatai Arioc Danielan juki wamak apu Nabucodonosor pujamunum ejegauwai, dutika apun chichajak:  </div><div class='p'>“Apuh, ame kajamjamugmin ujapaktinun judío aents achija yajuakbau batsata nuwiyan makichik jukin itaajai”, tiuwai.   </div><div class='p'> <span class="verse" id="V26">26&#160;</span>Tusa timatai Danielan dita Beltsasar adaikau aina nuna apu chichajak:  </div><div class='p'>“Ameka wi kajamjag nunú ejeyim, nunash wajukatnunak aan kanagja nunú ¿tujutmainaitam?” tiuwai.   </div><div class='p'> <span class="verse" id="V27">27&#160;</span>Tusa tama Daniel ayaak:  </div><div class='p'>“Ame kajamjaum nunak, aents anentaimas dekamnukesh, tunchikesh, yayan dekapau aidaukesh wajukatnuk aan kajamjaume nuna ejeyig makichkish ujapamainchau ainawai.   <span class="verse" id="V28">28&#160;</span>Tujash Apajuí nayaimpinum puja nunuwai dekamainchaunash dekamtikagtinuk. Nii aminak atakea duwi atinun iwaintugmake. Jujuwai kajamjaum duka.   <span class="verse" id="V29">29&#160;</span>Apuh, ame anentaimsam atakea duish wajukatnukita tusam ane anentaimkawam kanimume, nuniamin Apajuí nuna iwaintugmake.   <span class="verse" id="V30">30&#160;</span>Nuna minashkam Apajuí iwaintugkame, tujash wi tikich aents aidaun nagkaesau yacha asamtaigkish iwaintugkache, ayatak ame kajamjaum dusha wajukatnuk aan kajamjaume nuna ujakti, dutikam shiig dekaati tusa iwaintugkae.   </div><div class='p'> <span class="verse" id="V31">31&#160;</span>“Apuh, kajanum makichik aents dakumka najanamu múun, tsumain wajakin, winchamtin ishamain wainkaume.   <span class="verse" id="V32">32&#160;</span>Nuna buukeg tikichjaigkish pachimjachbau ayatak oro najanamu; tuja detsepeg kuntujijai plata najanamu, untsu ampuji bakuijai bronce najanamu,   <span class="verse" id="V33">33&#160;</span>kagkaji hierro najatuamu, tuja naweg hierro tsakusjai pachimja najanamu wajau wainkaume.   <span class="verse" id="V34">34&#160;</span>Nunú dii wajamin makichik kaya múun mujanmaya, aentskesh shitakchamaitak nigki kagkegak juwaki nunú wajattaman, dawenum dekegka nawe tsaigkam iyaag tepesmae.   <span class="verse" id="V35">35&#160;</span>Nunik iyaabuik oro, plata, bronce, hierro aidauk tsainak yuku wajase. Nuniaig dase senchi dasentak trigo akaaku duke ijumjamun umpui utsauwama numamtuk umpui utsagke. Dutikam tuke megkagak megkaekae. Untsu nunú kaya tuku tsaikua duka muja shiig múun najaneau wainkaume.   </div><div class='p'> <span class="verse" id="V36">36&#160;</span>“Apuh, ame kajamjaum duka juju ainawai. Tuja dusha wajukatnuk aan kajamjaume nuna yamai ujaktajame:   <span class="verse" id="V37">37-38&#160;</span>Apuh, aents dakumka najanamun buuke oro wainkaum duka ametme. Aminak Apajuí nayaimpinmayaya nunú apu etamne, dutijabau asa senchigtin eme anentsa diitai awajtamsae. Tuja nuigtushkam ashí aents nugkanmaya aidaunak kuntin aidaun chigki aidaujai ashí amina idaitugmase.   </div><div class='p'> <span class="verse" id="V39">39&#160;</span>“Amina ukuugmin tikich aents ametam aan wainkauch apu wajastinai. Untsu nuna ukuujin kampatuma nunú broncejai betek tumain apu wajas ashí nugkanum inamjatnai.   <span class="verse" id="V40">40&#160;</span>Untsu nuna ukuujin ipak usumta nunú apu wajastinai, tuja duka hierrojai betek atinai. Iman asa tikich apu aidaunak ashí depetuk ijinatnai.   </div><div class='p'> <span class="verse" id="V41">41-42&#160;</span>“Tuja nuigtushkam apuh, ame nunú aentsu nawe hierro, tsakusjai najatuamu wainkaum duka ipak usumta nunú apu wajastina duwi aents aidau kanakagtina nunú aan wainkaume. Nunú apua duka hierro katsugma iman atinai. Untsu tikichia nunú tsakus pukutsama nunin kakakchau atinai.   <span class="verse" id="V43">43&#160;</span>Tuja aents dakumka najanamu wainkaum nuna tsajam nawe hierro tsakusjai pachimjamu tame duka, kanakchagmi ijutkau agmi tusag tikich nugkanmaya aidaujai nuwan sudayagtata nunú aan kajamjaume. Tujash nuninakush hierro tsakusjai apatka anugkam tuke amaitsu numamtuk maki makichik apugtin aina duka makichkish ijunmainchau atatui.   </div><div class='p'> <span class="verse" id="V44">44&#160;</span>“Tujash nunú tsawantin Apajuí nayaimpinmaya makichik tuké apu atinun adaikatnai, nunak makichkish depetkachagtinai. Tikich apu aidaunak nii ashí depetuk ijinatnai.   <span class="verse" id="V45">45&#160;</span>Apuh, ame kaya makichkish shitakchamaitak kagkegak iyaak aents dakumka najanamu wajaun dekegka tsaika yuku emau wainkaum duka nunú aikaume. Nuna Apajuí tikich tsawantin nagkaemaktinun iwaintugmake. Ame kajamjaum duka dekaske, tuja wajukatnuk aan kajamjaume dushakam wi taja imanisag betek uminkattawai”, tiuwai.   </div><div class='p'> <span class="verse" id="V46">46&#160;</span>Tusa Daniel timatai, apu Nabucodonosor Danielan ememattatus tikishmag pujusui. Tuja nuigtushkam Daniel anentag suwakjum kuntin maajum apeatajum dutikakjum kugkuin inciensoshkam apeatajum tusa tiuwai.   </div><div class='p'> <span class="verse" id="V47">47&#160;</span>Nuna tusa Danielan chichajak:  </div><div class='p'>“Atumi Apajuíjiya duka wainka apajuímtai aina nuna nagkaesau múuntai. ¡Niyai apu aidaun nagkaesauwa duka! Niig ashí yachai, nuadui nii ujapakmatai kajanmaya kakajus dekamainchaush ujatkaume”, tiuwai.   </div><div class='p'> <span class="verse" id="V48">48&#160;</span>Nuna tusa, apu Nabucodonosor waji pegkeg akik aidaun anentag susauwai. Nuigtushkam babilonianmaya nugka yaig aidaun apuji gobernador adaikauwai, dutika nunú nugkanmaya aents yacha dekamin aidaun apuji awajsauwai.   </div><div class='p'> <span class="verse" id="V49">49&#160;</span>Dutikau asa, Daniel niina kumpaji aidaun chichamjukmatai, ditanashkam Daniel takatai yaigkagtinun adaitujui. Tuja Danielak tikich aents apujai takau aidau batsatbaunum nuwi niishkam pujujakui.   </div><ul class='tnav'>
<li><a href='index.htm'>Daniel</a></li>
<li><a href='DAN01.htm'>&lt;</a></li>
<li><a href='DAN.htm'>2</a></li>
<li><a href='DAN03.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
