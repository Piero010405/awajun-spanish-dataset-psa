<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Mateo 13</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/MAT13.htm" />
</head>
<body>
<ul class='tnav'>
<li><a href='index.htm'>Mateo</a></li>
<li><a href='MAT12.htm'>&lt;</a></li>
<li><a href='MAT.htm'>13</a></li>
<li><a href='MAT14.htm'>&gt;</a></li>
</ul>
<div class="main">
 
<div class='chapterlabel' id="V0"> 13</div><div class='s'>Ajakan ajakbaun pachis Jesús augmattsamu </div> <div class='r'>(Mr. 4.1-9; Lc. 8.4-8)  </div><div class='p'> <span class="verse" id="V1">1&#160;</span>Nunú tsawantaik Jesús jegá pujau jiinki kuchanum jegaa uwetus ekeemsamtai,   <span class="verse" id="V2">2&#160;</span>aents aidaushkam tuwagkaju. Imanikagmatai Jesuschakam barcanum egkemag ekeemsau, nuniai aents aidauk kaamatak ijunaidau.   <span class="verse" id="V3">3&#160;</span>Nunikagmatai kuashat wajiin pachis augmatus ujaak:  </div><div class='p'>“Ajakan ajakbau ajakmatatus weuwai.   <span class="verse" id="V4">4&#160;</span>Nunik jegantá ajajin jigkai nagkimam jintá kakekaunak, pishak kaketuk amukui.   <span class="verse" id="V5">5&#160;</span>Tikich jigkai kayagnunum nugka imanik atsamunum kakekauwai, nu nunikuk wamkes tsapaidiajui, wagki nugkak awankauch asamtai;   <span class="verse" id="V6">6&#160;</span>nuniktatman etsa jiinak kagkapé initak akaejachu asamtai apeká ijinauwai.   <span class="verse" id="V7">7&#160;</span>Tuja tikich jigkai jagki ayaunum kakekaunak, jagki tsapainak yutuawajui.   <span class="verse" id="V8">8&#160;</span>Tujash tikich jigkaik nugka pegkegnum kakekajui, nunikajuk shiig nejekajui; makí makichik ajak aidau cien, tikich sesenta, tikitchakam treinta aatus nejekajui.   <span class="verse" id="V9">9&#160;</span>Ni antutaiji ajamuk antukti”, tiuwai.   </div><div class='s'>Augmattsa jintinkagtamua nu pachisa tibau </div> <div class='r'>(Mr. 4.10-12; Lc. 8.9-10)  </div><div class='p'> <span class="verse" id="V10">10&#160;</span>Tusa augmatus ashimkamtai niina jintintaiji aidau jegaantag, iniinak: ¿Wagka aents aidau aujkumesh augmattsa jintinkagtamu pachismesh tame? tuidau.   <span class="verse" id="V11">11&#160;</span>Tama ni ayaak: “Atumnak Apajuí dekamtijamui ni nayaimpinum inama nu dekachbau aajakajua nuna; tujash ditak nunak dekamain ainatsui.   <span class="verse" id="V12">12&#160;</span>Wagki kuashat aja duka nuní dukap suwam atinai; untsu atsuja duka, nu piipich ajamua dukesh atantam atinai.   <span class="verse" id="V13">13&#160;</span>Nuadui ditanak augmatbaujai pachisan jintinjai; wagki ditak wainainakush wainchau wajukmaina nuninak, antuinakush antachu wajukmaina nunidau asagmatai.   <span class="verse" id="V14">14&#160;</span>Juka ditai uminui profeta Isaías tibauwa nu, duka tawai:  </div><div class='q'>“ ‘Antutaijin antuinakush, dekachagtinai; wainainakush, wainchau wajukmaina nunikagtinai.   </div><div class='q'> <span class="verse" id="V15">15&#160;</span>Jujú aents aina nuna anentaimtajig wamak dekamainchau waigkaje, antutaijish epetkamua nunin,  </div><div class='q'>jiishkam ejatkamua nunin ainawai.  </div><div class='q'>Nuninchau ainakug jiin wainainak, antutaijin antuinak, anentainish dekainak yapajinmain ainawai, nuninakui wi etsagaumainaitjai’.   </div><div class='p'> <span class="verse" id="V16">16&#160;</span>“Tujash atumek shiig aneastajum, waintash wainu, antutash antau asajum.   <span class="verse" id="V17">17&#160;</span>Dekas tajime, Kuashat profeta aidau nuigtú aents pegkejan takajakú aina dushakam yamai atum wainjum juna wainkagtatus wakegajakú ainawai. Tujash wainkachu ainawai, antutnash yamai atum antajum juna antukagtatus wakegajakú ainawai, nuninakush ditak antukchajui.   </div><div class='s'>Ajakan ajakbau timag nunak, juna takun timajai tusa Jesús etsegkamu </div> <div class='r'>(Mr. 4.13-20; Lc. 8.11-15)  </div><div class='p'> <span class="verse" id="V18">18&#160;</span>“Wi ajakan ajakbaun augmattsan jintinkagtuamag nuna pachisan takui antuktajum.   <span class="verse" id="V19">19&#160;</span>Ashí aents Apajuí inama nu pachisa etsegbaun antuinakush dekamainchau dekapena duka, jigkai jintá kakekauwa nunin ainawai, nunin asamtai Iwanch chicham antukbaujin anentainian kajimitka nuna takun timajai.   <span class="verse" id="V20">20&#160;</span>Jigkai kayagnunum kakekajua duka, chichaman antukag wakegas juina nuna iwainawai;   <span class="verse" id="V21">21&#160;</span>tujash nu ajakak kagkapenachu asa ebetumtsui; numamtuk utugchat minitmash nuniachkush Apajuí chichamen umidau asag waitkainam wamkes idaiyinawai.   <span class="verse" id="V22">22&#160;</span>Untsu jigkai jagki ayaunum ajaamua duka, chicham etsegbaun antuina nuuwai; tujash ju nugkanmaya takat aina nuna imá senchi uyumainak nuigtú wiyakchameata tabaujiya nu tsanuinam chicham antukbaujin sakapajag ajak nejemainchauwa nunin wenawai.   <span class="verse" id="V23">23&#160;</span>Tujash jigkai nugka pegkegnum kakekajua duka, chicham etsegbaun antukag shiig dekawag dutiksag pegkejan takaina nuna iwainawai, makí makichik ajak treinta, sesenta, cien nejeawajua numamtuk”.   </div><div class='s'>Trigo cizañajai<a href="#FN1" class="notemark">*<span class="popup">“Cizaña”, tawa duka makichik dupayai, trigo niimejai betek.</span></a> pachisa Jesús jintinkagtuamu </div> <div class='p'> <span class="verse" id="V24">24&#160;</span>Nuigtú tikichin augmatus jintinkagtak: “Apajuí inama duka aents niina ajajin jigkai pegkejan ajakmakua nujai betekmamtinai.   <span class="verse" id="V25">25&#160;</span>Tujash kajiinak batsatai, shiwaji jegají trigo ajakbaunum cizaña ajatuk ukuak weuwai.   <span class="verse" id="V26">26&#160;</span>Dutikamu trigoshkam tsapakag nejenai, cizañashkam paan wantinkajui.   <span class="verse" id="V27">27&#160;</span>Nunikmatai takau aidaushkam ajagtina nuna jegajiag chichajuinak: Apuh, ¿ame jigkai pegkeg ajagmin ajakbauwa nuniaish, tuwiya cizañash tsapaidiaje? tuidau.   <span class="verse" id="V28">28&#160;</span>Tama ni ayaak: ‘Aunak shiwag aikae’, tau. Tutai takajin aidau aiinak: ‘¿Shimutkaja tegagchagtatjik?’ tuidau.   <span class="verse" id="V29">29&#160;</span>Tiagtai: ‘Atsa, idaisatajum, cizaña tegakmajum trigoshkam tegainijum;   <span class="verse" id="V30">30&#160;</span>idaisatajum mai betekak tsakagtí, nunikmatai juwamu jegatta dui ajaka juu aina nuna, dekatkauk cizaña tegagjum jigkaka batsastajum apenkati, dutikakjum trigok mina ajak ijumtaijua nui ijumjatajum titajai’ ”, tiuwai.   </div><div class='s'>Mostaza jigkayí pachisa augmattsamu </div> <div class='r'>(Mr. 4.30-34; Lc. 13.18-19)  </div><div class='p'> <span class="verse" id="V31">31&#160;</span>Junashkam Jesús tikich augmatbaun pachis jintinkagtak: “Apajuí inama duka, aents mostaza jigkayin niina ajajin ajauwa numamtinai.   <span class="verse" id="V32">32&#160;</span>Dekaskenmag mostaza jigkayig ashí tikich jigkai aina nuní piipichi; tujash tsakakug ajak nugkauchik nejen aina nuna nagkaegas tsakawai; nunik numi wajasmatai kanawen pishak pasugmama numamtinai”, tiuwai.   </div><div class='s'>Levadura pachisa augmattsamu </div> <div class='r'>(Lc. 13.20-21)  </div><div class='p'> <span class="verse" id="V33">33&#160;</span>Nuigtushkam tikichin augmatus jintinkagtak: “Apajuí inama duka levadurajai betekmamtinai, nuna makichik nuwa juki, harinan kampatuma<a href="#FN2" class="notemark">†<span class="popup">“Kampatum”, tawa nunak apach chichamnumag “tres medidas” tawai. Nuna Antiguo Testamentonum 20 kilos tawai. Tres medidas tawa nunak ocho litros ajawai taush ai, tikich tuidau 10 nuniachkush 11 litros ajumainai tuinawai. Nunin asamtai ii ayatak “tres medidas tawa nuiya, kampatuma imania dekaapa” tusa ukuaji.</span></a> imania dekaapa namukbaunum pachimjauwai, dutikam ashí harina namukbauwa nuna wampushmitkajua numamtinai”, tiuwai.   </div><div class='p'> <span class="verse" id="V34">34&#160;</span>Jesusak ashí augmatbau aina nujai aents aidaunak jintintujakui, augmattsukek jintinkagtuachui.   <span class="verse" id="V35">35&#160;</span>Aatus uminkauwai profeta chichaak:  </div><div class='q'>“Augmatbaujai chichaktatjai, iwainaktatjai yama nugka najanetnumash dekaachbau aajakua nuna”, tibauwa nunú.   </div><div class='s'>Jesús cizaña augmattsamua nu pachisa tibau </div> <div class='p'> <span class="verse" id="V36">36&#160;</span>Jesús nuna tusa aents aidaun ukuak, jegá wayauwai, nunikmatai jintintaiji aidau jegaantag: Cizaña ajanum ajakbau augmattsam timaum nu ujajatkata, tusag segaidau.   </div><div class='p'> <span class="verse" id="V37">37&#160;</span>Tama Jesús ayaak: “Jigkai pegkejan ajakma duka, Aentsmaga akiinauwa nuuwai;   <span class="verse" id="V38">38&#160;</span>aja timag nunak ashí nugkanmayan takun timajai, ajaka jigkayí pegkeg timag dushakam Apajuí inama nuna uchijí aina nuuwai; untsu cizaña timag duka Iwanchi uchijí aina nuuwai;   <span class="verse" id="V39">39&#160;</span>tuja shiwag ajakú timag duka, Iwanchi. Ajak juwamu timag dushakam nugka nagkanbaunum atina nuna iwainawai, tuja ajakan juu aina duka, ángel ainawai.   <span class="verse" id="V40">40&#160;</span>Cizaña tegajá jiinum apetiama numamtuk wajaktinai nugka nagkanbaush.   <span class="verse" id="V41">41&#160;</span>Aentsmaga akiinauwa nunú angelji aidaun ishiaktinai, ni inama nuiyan ashí pegkegchau takau aidau, tikichin pegkegchaun takamtikin aina nuna ijumjatnume tusa;   <span class="verse" id="V42">42&#160;</span>dutika jii kegamunum chimpiatnai, dutikam nui batsamsag buutuinak daik takegtú batsamtin ainawai.   <span class="verse" id="V43">43&#160;</span>Untsu pegkejan takasú aina duka, ditá Apají inamtaijiya nui wakag tuke etsajai betek etsantiagtinai. Ni antutaiji ajamuk antukti, tiuwai.   </div><div class='s'>Oro uukbau pachisa jintinkagtuamu </div> <div class='p'> <span class="verse" id="V44">44&#160;</span>“Apajuí inama duka oro nugkanum yutua ukukbauwa nuninai, nuna makichik aents wainak, nuig ataktú yutua ukuak, shiig aneas wakitki, ashí niina wajiijinak sujug, nunú nugkan sumakui.   </div><div class='s'>Kaya perla pachisa jintinkagtuamu </div> <div class='p'> <span class="verse" id="V45">45&#160;</span>“Apajuí aentsnum inama duka, aents wají sujin kaya perla tutai dekas pegkeg iwajamu akiktanash akikan wainkatatus egá wekaetukmá,   <span class="verse" id="V46">46&#160;</span>wainak wakitki ashí niina wajiijinak sujug sumakua nujai betekmamtinai.   </div><div class='s'>Red augmattsa tibau </div> <div class='p'> <span class="verse" id="V47">47&#160;</span>“Aantsag Apajuí inama duka, redjai betekmamtinai, nuna namaká main aidau nayantsanum ajugkam ashí namak aidaunak yajumui;   <span class="verse" id="V48">48&#160;</span>nunik kuashat chimpimkamtai, kaamatak ajuidiag, ekeemsag namak pegkejan chagkinnum chimpinak, pegkegchau aidaunak utsain ainawai.   <span class="verse" id="V49">49&#160;</span>Aatus atinai ju nugka nagkanbaunmashkam, ángel aina nu pegkegchau aina nuna pegkeg aina nuiyan akanjagtinai;   <span class="verse" id="V50">50&#160;</span>dutika jii kegamunum chimpiatnai, dutikam nui batsamsag buutuinak daik takegtú batsamtin ainawai”.   </div><div class='p'> <span class="verse" id="V51">51&#160;</span>Tusa Jesús iniak:  </div><div class='p'>—¿Ashí wi taja dusha antukugmek? tau.  </div><div class='p'>Tutai dita aiinak:  </div><div class='p'>—Ehé Apuh, tiajui.   </div><div class='p'> <span class="verse" id="V52">52&#160;</span>Tiagtai ni chichajak:  </div><div class='p'>—Ashí maestro chicham umiktinun jintinkagtin aidau Apajuí inama nuiyan unuimauk, aents jeentin oroji ukukbaun, yamagman nuniachkush ajutan jiiyama nuninawai, tiuwai.   </div><div class='s'>Jesús Nazaret pujusbau </div> <div class='r'>(Mr. 6.1-6; Lc. 4.16-30)  </div><div class='p'> <span class="verse" id="V53">53&#160;</span>Jesús nu augmatbaun ashimak, nuiya juaki weuwai,   <span class="verse" id="V54">54&#160;</span>nunik niina nugkeen jegaa, jega ijuntainum wayá jintinkagtau, nunitai anentai jegagchag chichainak:  </div><div class='p'>—¿Jusha tuwí unuimajuita imatika deka dusha? ¿Utugsaya aents dutikmainchaunash dutikawa?   <span class="verse" id="V55">55&#160;</span>¿Jujú carpintero uchijiya duchaukaih? ¿Dukujish María, yachi aidaush Santiago, José, Simón, Judas ainajama?   <span class="verse" id="V56">56&#160;</span>¿Ni umayí aidaushkam jui jutiijai batsata aniaish, wajukaya niish imatikash dekawa? tuidau.   </div><div class='p'> <span class="verse" id="V57">57&#160;</span>Tusa pampantuinam Jesús chichaak:  </div><div class='p'>—Profetak niina nugkenig tuja niina jeenish eme anentamak achauwai, tiuwai.   </div><div class='p'> <span class="verse" id="V58">58&#160;</span>Tau asa, nuanuig kuashat aents dutikmainchau aidaunak iwainajag takaschauwai, dekaskeapi tuinachu asagmatai.   </div><ul class='tnav'>
<li><a href='index.htm'>Mateo</a></li>
<li><a href='MAT12.htm'>&lt;</a></li>
<li><a href='MAT.htm'>13</a></li>
<li><a href='MAT14.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V23">13:23</a>
<span class="ft">“Cizaña”, tawa duka makichik dupayai, trigo niimejai betek.</span></p>
<p class="f" id="FN2"><span class="notemark">†</span><a class="notebackref" href="#V33">13:33</a>
<span class="ft">“Kampatum”, tawa nunak apach chichamnumag “tres medidas” tawai. Nuna Antiguo Testamentonum 20 kilos tawai. Tres medidas tawa nunak ocho litros ajawai taush ai, tikich tuidau 10 nuniachkush 11 litros ajumainai tuinawai. Nunin asamtai ii ayatak “tres medidas tawa nuiya, kampatuma imania dekaapa” tusa ukuaji.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
