<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Salmos 145</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/PSA145.htm" />
</head>
<body>
<ul class='tnav'>
<li><a href='index.htm'>Salmos</a></li>
<li><a href='PSA139.htm'>&lt;</a></li>
<li><a href='PSA.htm'>145</a></li>
<li><a href='PSA148.htm'>&gt;</a></li>
</ul>
<div class="main">
 
<div class='chapterlabel' id="V0"> 145</div><div class='s'>Ashí aents aidauk Apajuín ememattinme </div> <div class='d'>David kantamamu </div> <div class='q'> <span class="verse" id="V1">1&#160;</span>Mina apug Apajuíyah,  </div><div class='q'>amina daajum ajumaish tuke atina  </div><div class='q'>nuna pachisan etsegkatjai.  </div><div class='q'>Tuja amina daagminak tuké pegkegnum  </div><div class='q'>chichagtinaitjai.   </div><div class='q'> <span class="verse" id="V2">2&#160;</span>Ashí tsawantai aminak pegkegnum chichagtatjame,  </div><div class='q'>nuniakun amina daagmin tuke ememattinaitjai.   </div><div class='q'> <span class="verse" id="V3">3&#160;</span>Tuke Pujuuk dekas múuntai,  </div><div class='q'>iman asa ima nigki emematam amainai,  </div><div class='q'>iman asamtai anentaimsaish, kakajus dekamaitsui.   </div><div class='q'> <span class="verse" id="V4">4&#160;</span>Uchi akiinak wegagtina duka  </div><div class='q'>ame pegkeg iwainajuitam nuna emematiagtinai.  </div><div class='q'>Tuja amina senchigmejai  </div><div class='q'>wainchatai ishamain aidau  </div><div class='q'>iwainajuitam nunú etsegnaktinai.   </div><div class='q'> <span class="verse" id="V5">5&#160;</span>Amina imanjumin tsaaptinjumjai pachisag  </div><div class='q'>etsejiagtinai.  </div><div class='q'>Nuninakui wishakam  </div><div class='q'>ame iwainajuitam nuna pachisan chichattajai.   </div><div class='q'> <span class="verse" id="V6">6&#160;</span>Amina senchigmin shiwaajum aidau  </div><div class='q'>depetnaitam nuna pachisag chichagtinai.  </div><div class='q'>Nuninakui wishakam ame múuntaitam  </div><div class='q'>nuna pachisan chichattajai.   </div><div class='q'> <span class="verse" id="V7">7&#160;</span>Amina wait anenkagtutaigmin  </div><div class='q'>pachisag etsejiagtinai;  </div><div class='q'>nuninak shiig aneas kantamainak:  </div><div class='q'>¡Apajuíyai pegkegmak! tujamiagtinai.   </div><div class='b'> &#160; </div> <div class='q'> <span class="verse" id="V8">8&#160;</span>Tuke Pujuuk kakagchauch, wait anenkagtin;  </div><div class='q'>wamak kajechu anentak wajasui.   </div><div class='q'> <span class="verse" id="V9">9&#160;</span>Tuke Pujuuk ashí aents aidaun kuitamui;  </div><div class='q'>tuja tikich nii najankamu aina nunashkam puyatjus kuitamui.   </div><div class='b'> &#160; </div> <div class='q'> <span class="verse" id="V10">10&#160;</span>¡Tuke Pujuuwah,  </div><div class='q'>ashí ame najankamu aidau emematjamtinme!  </div><div class='q'>¡Tuja amina umigtamin aidaushkam  </div><div class='q'>pegkegnum chichagtamtinme!   </div><div class='q'> <span class="verse" id="V11">11&#160;</span>¡Amina inamtaijum pegkegma nuna  </div><div class='q'>pachisag chichatnume!  </div><div class='q'>¡Tuja amina senchigmejai  </div><div class='q'>wainchatai ishamain aidau  </div><div class='q'>iwainajuitam nuna pachisag chichagtatui!   </div><div class='q'> <span class="verse" id="V12">12&#160;</span>¡Tuja amina senchigmea nuna,  </div><div class='q'>ame inamtaijum pegkegma nujai  </div><div class='q'>ashí aents aidau dekaatnume!   </div><div class='q'> <span class="verse" id="V13">13&#160;</span>Amina inamtaigmea duka  </div><div class='q'>ajumaish tuke atinai,  </div><div class='q'>nuadui ajumaish amek tuke inamtinaitme.   </div><div class='b'> &#160; </div> <div class='q'> <span class="verse" id="V14">14&#160;</span>Tuke Pujuu aents wake besemag pujaunash yayawai,  </div><div class='q'>tuja kakakchau wajas pujaunash senchimtikawai.   </div><div class='q'> <span class="verse" id="V15">15&#160;</span>Apujuh, ashí aents aidauk  </div><div class='q'>amina dakagmainawai, yutain sujamsati tusa.   </div><div class='q'> <span class="verse" id="V16">16&#160;</span>Nuninakui ame shiig aneasam suwame,  </div><div class='q'>nuna ashí iwaku aidauk  </div><div class='q'>yuwawag ejemakag shiig anenawai.   </div><div class='q'> <span class="verse" id="V17">17&#160;</span>Tuke Pujuuk ashí  </div><div class='q'>nii anagkagtuamunak betek uminai,  </div><div class='q'>tuja nii najankamu aina nunak  </div><div class='q'>shiig anentawai.   </div><div class='q'> <span class="verse" id="V18">18&#160;</span>Tuke Pujuuk aents niina dekaskenum  </div><div class='q'>segau aina nujai ijutkawai.   </div><div class='q'> <span class="verse" id="V19">19&#160;</span>Tuja niina eme anentus umijin aina nunú  </div><div class='q'>segamak antujuk yaigka uwemtikui.   </div><div class='q'> <span class="verse" id="V20">20&#160;</span>Tuke Pujuuk niina aneen aidaun kuitamui;  </div><div class='q'>untsu aents pegkegchau aidaunak ijina utsawai.   </div><div class='b'> &#160; </div> <div class='q'> <span class="verse" id="V21">21&#160;</span>¡Wika kantamkun Tuke Pujuun ememattatjai!  </div><div class='q'>¡Ashí aents nugkanum batsamin aidauk  </div><div class='q'>Apajuí daaji pegkegma nuna pachisag  </div><div class='q'>tuké ajumaish ememattin atinme!   </div><ul class='tnav'>
<li><a href='index.htm'>Salmos</a></li>
<li><a href='PSA139.htm'>&lt;</a></li>
<li><a href='PSA.htm'>145</a></li>
<li><a href='PSA148.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
