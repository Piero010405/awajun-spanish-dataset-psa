<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Juan 18</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JHN18.htm" />
</head>
<body>
<ul class='tnav'>
<li><a href='index.htm'>Juan</a></li>
<li><a href='JHN17.htm'>&lt;</a></li>
<li><a href='JHN.htm'>18</a></li>
<li><a href='JHN19.htm'>&gt;</a></li>
</ul>
<div class="main">
 
<div class='chapterlabel' id="V0"> 18</div><div class='s'>Jesús achiká jukimu </div> <div class='r'>(Mt. 26.47-56; Mr. 14.43-52; Lc. 22.47-53)  </div><div class='p'> <span class="verse" id="V1">1&#160;</span>Jesús aatus Apajuin aujus inagnak, ni jintintaiji aidaun yajuak entsa Cedrón tutai amain katigkui, nunik ajak olivos tutai ajakbaunum jegantajui.   <span class="verse" id="V2">2&#160;</span>Nunak Judas, Jesusan sujuktina dushakam dekau, wagki nui Jesús ni jintintaiji aidaujai kuashtá ijunin asamtai.   <span class="verse" id="V3">3&#160;</span>Nunin asa Judaschakam, kuashat suntag aidaun yajuak nuigtú sacerdote apuji, fariseo aidau ditashkam, jega Apajuí ememattain kuitamin aidaujai ishiakbaujai, lamparan nuigtú jii ekemajag, nagkí tinamdaekag Jesusan kautuawajui.   <span class="verse" id="V4">4&#160;</span>Tujash Jesusak, ashí niina utugkagtatua nuna dekau asa, jiintuki igkugku, dutika iniak: —¿Yaa egagme? tiuwai.   </div><div class='p'> <span class="verse" id="V5">5&#160;</span>Tama dita aiinak:  </div><div class='p'>—Jesús nazaretnumia egaji, tuidau. Tiagtai Jesús ayaak: —Witjai nunak, tiuwai. Judas niina suja dushakam ditajai wajau asa,   <span class="verse" id="V6">6&#160;</span>Jesús chichaak: “Witjai”, tutai wakettsag nugkaa kakekaju.   <span class="verse" id="V7">7&#160;</span>Nunikagmatai awentsag iniinak: —¿Yaa egagme? tau. Tutai dita aiinak: —Jesús Nazaretnumia egaji, tiajui.   </div><div class='p'> <span class="verse" id="V8">8&#160;</span>Tiagtai Jesús ayaak: Witjai timajim jama, mina egatkugmek, ju aina juka idaisatajum wetinme, tiuwai.   </div><div class='p'> <span class="verse" id="V9">9&#160;</span>Nunak Jesús Apajin segaak: “Apawah, ame sujusbaunak makichkish emegkatkachjame” tiuwa nu betek uminu asamtai tiuwai.   <span class="verse" id="V10">10&#160;</span>Nuniagtai Simón Pedro, espadajin ukuini juwakug sumo sacerdote inake Malco daagtinun kuwishí untsujiya nuna tsupigkauwai.   <span class="verse" id="V11">11&#160;</span>Dutiktai Jesús Pedron chichajak: —Espadajum jukim awajata, ¿amek, mina Apag waittsati tujutbauwa nunak umimainchauk anentaimtujam? tiuwai.   </div><div class='s'>Jesús Anasai ejegamu </div> <div class='p'> <span class="verse" id="V12">12&#160;</span>Suntag aidau, comandante, jega Apajuí ememattai kuitamin judío aidau ishiakbau aina nujai Jesusan achikag jigkajajui.   <span class="verse" id="V13">13&#160;</span>Dutikawag dekatkauk Anasai ejegawajui Caifasa wegajin, nu mijantinig Caifás sumo sacerdote wajas pujau asamtai.   <span class="verse" id="V14">14&#160;</span>Nunú Caifás judío aidaun chichajak: “Ashí aentsun ayamjuk uwemtijatnuk, dekas makichik aents mantamnamainai”, tiuwa nu aajakui.   </div><div class='s'>Pedro Jesusnak wainchaujai tusa uukbau </div> <div class='r'>(Mt. 26.69-75; Mr. 14.66-72; Lc. 22.54-57)  </div><div class='p'> <span class="verse" id="V15">15&#160;</span>Jesusan jukiag emagtai, Simón Pedro nuigtú tikich Jesusa jintintaijiya nujai, ukunum pataesag weedau. Nunú Jesusa jintintaijiya duka, sumo sacerdote waintai asa, sumo sacerdote jeen agaajin Jesusan awayagtai niish wayauwai,   <span class="verse" id="V16">16&#160;</span>nunitai Pedrok agaag, waitinum juwakui. Nuniai Jesusa jintintai sumo sacerdote waintaijiya nu jiinki, nuwa waiti kuitamna nuna aujus Pedron awayauwai.   <span class="verse" id="V17">17&#160;</span>Nunittaman nuwa waiti kuitamna nu Pedron iniak: —¿Amesh au aentsú jintintaiji aina duchaukaitam? tau.  </div><div class='p'>Tama Pedro ayaak:  </div><div class='p'>—Atsa, duchauwaitjai, tau.   </div><div class='p'> <span class="verse" id="V18">18&#160;</span>Tsetsek asamtai, sacerdote apujin inake aidau nuigtú jega Apajuí ememattai kuitamin aidaujai jiin ikapajag anamainak ijunaidau; nuniamunum Pedroshkam ditajai ijunag jii anamak wajau.   </div><div class='s'>Anás Jesusan iniasbau </div> <div class='r'>(Mt. 26.59-66; Mr. 14.55-64; Lc. 22.66-71)  </div><div class='p'> <span class="verse" id="V19">19&#160;</span>Sumo sacerdote Jesusan, niina jintintaiji aidaun nuigtú ni jintinkagtutaijin pachis iniau.   <span class="verse" id="V20">20&#160;</span>Tutai Jesús ayaak: —Wika ashí aents antuinamunum chichaujai. Tuke jintinkagtinujai jega ijuntainum nuigtú jega Apajuí ememattainmash ashí judío aidau ijunin aina nui, wika uuknuk chichachujai.   <span class="verse" id="V21">21&#160;</span>¿Wagka minash ininjume? Wi chichaamun antuku aina nu iniasta, dita wi wajintu chichauja nunak dekainawai, tiuwai.   </div><div class='p'> <span class="verse" id="V22">22&#160;</span>Nuna Jesús tutai, jega Apajuí ememattain kuitamna nu makichik juwatki yapinum awatí chichajak: —¿Aajamek sumo sacerdotesh aiyamum? tiuwai.   </div><div class='p'> <span class="verse" id="V23">23&#160;</span>Dutikam Jesús ayaak: —Wi pegkegchaun chichakmataig, titá wajina pegkegchaunash tija nu, nuninchau aish, ¿wagka awatame? tiuwai.   </div><div class='p'> <span class="verse" id="V24">24&#160;</span>Timatai Anás, Jesusnak jigkagbautak sumo sacerdote Caifás pujamunum awemauwai.   </div><div class='s'>Pedro Jesusnak wainchaujai tusa uukbau </div> <div class='r'>(Mt. 26.71-75; Mr. 14.69-72; Lc. 22.58-62)  </div><div class='p'> <span class="verse" id="V25">25&#160;</span>Nuniai, Pedroshkam jii anamak wajau. Nunittaman iniinak:  </div><div class='p'>—¿Amesh auna jintintaiji aina nuiyachukaitam? tuidau.  </div><div class='p'>Tama Pedroshkam uwaak: —Atsa duchauwaitjai, tiuwai.   </div><div class='p'> <span class="verse" id="V26">26&#160;</span>Titatman sumo sacerdote inake aina nuiya makichik, Pedro kuwishí asankauwa nuna patayí chichajak: —¿Wi amina ajak ajakbaunum Jesusjai wajamin wainkachmakiajam? tau.   </div><div class='p'> <span class="verse" id="V27">27&#160;</span>Tamashkam Pedrok ataktú uuku, nuniaig atash shinukui.   </div><div class='s'>Jesús Pilatowai ejegamu </div> <div class='r'>(Mt. 27.1-2, 11-14; Mr. 15.1-5; Lc. 23.1-5)  </div><div class='p'> <span class="verse" id="V28">28&#160;</span>Jesusnak Caifasa jeenian jukiag gobernador romanmaya pujamunum ejegawajui. Dutikawag tsawau asamtai, apú jeenig wayachajui, pegkegchau utsumakaja Pascua yuwachaig tuidau asag.   <span class="verse" id="V29">29&#160;</span>Nuniagtai Pilato dita ijunbaunum jiinki, iniak: —¿Jusha aentsush wajukamtai itagtuaugme? tau.   </div><div class='p'> <span class="verse" id="V30">30&#160;</span>Tutai dita aiinak: —Ju aents katsekchauwaitkuig jutika achikaik itagmaitsujime, tuidau.   </div><div class='p'> <span class="verse" id="V31">31&#160;</span>Tiagtai Pilato chichaak: —Atum jukijum, atum chicham umiktinnumash wajintua dutiksagmek dutikatajum, tiuwai.  </div><div class='p'>Tutai judío apuji aidau aiinak: —Jutii judío aidautik, makichik aentskesh maatajum tibauk ainatsji tiajui.   </div><div class='p'> <span class="verse" id="V32">32&#160;</span>Aatus uminkauwai Jesús, wajuk waitus jakatin asaya tiuwaita nu.   </div><div class='p'> <span class="verse" id="V33">33&#160;</span>Tiagmatai Pilato ataktú jega niina pujusá inamtaijin wayá, Jesusa iniak: —¿Amekaitam Rey judío aidaunu? tau.   </div><div class='p'> <span class="verse" id="V34">34&#160;</span>Tama Jesús ayaak: —¿Dusha amek nagkamek tujutam atsa tikich mina pachitus tujamchagmaká? tau.   </div><div class='p'> <span class="verse" id="V35">35&#160;</span>Tama Pilato ayaak: —¿Wi judiokaitag? Amina aentsjum nuigtú sacerdote apuji aina nujai achigmakag minai itagmawaje. ¿Wají aikamume? tau.   </div><div class='p'> <span class="verse" id="V36">36&#160;</span>Tama Jesús ayaak: —Mina inamtaijuk ju nugka juchauwai; juiya ataik, mina takagtin aidau maanimain ainawai achikag judío aidaunum mina sujutkainum tusa; tujash mina inamtaijuk juiyachui, tiuwai.   </div><div class='p'> <span class="verse" id="V37">37&#160;</span>Tutai Pilato iniak: —Nuniakmek ameapitme rey, tau.  </div><div class='p'>Tama Jesús ayaak: —Ame rey tujutam duka dekaske. Wika ju nugka juig akiinauwaitjai, nunikan chicham dekaskea nuna etsegkatasan tauwaitjai. Ashí aents chicham dekaskea nuna antukag umiina nu mina chichamjunak antugtuinawai, tiuwai.   </div><div class='p'> <span class="verse" id="V38">38&#160;</span>Tutai Pilato iniak: —¿Wajimpaya dekaskea dusha? tiuwai. Nuna tii ukuak agaa jiinki, judío aidau ijuntatman chichajak: —Wika ju aents bakumamainjinak makichkish pegkegchaujinak dekajuachjai.   </div><div class='s'>Jesús mantamnati tibau </div> <div class='r'>(Mt. 27.15-30; Mr. 15.6-17; Lc. 23.17-25)  </div><div class='p'> <span class="verse" id="V39">39&#160;</span>Tujash Pascua jegakuig, tuke makichik jiiktá takugmin jiinuweg dutiksag, ¿judío aina nuna Reyjinash jiiktí tajumek? tau.   </div><div class='p'> <span class="verse" id="V40">40&#160;</span>Nuna tutai ataktú ashí senchi untsumkag: —¡Aanka jiikipa, Barrabás jiiktá! wajaidau.  </div><div class='p'>Duka Barrabasak kasa aajakui.   </div><ul class='tnav'>
<li><a href='index.htm'>Juan</a></li>
<li><a href='JHN17.htm'>&lt;</a></li>
<li><a href='JHN.htm'>18</a></li>
<li><a href='JHN19.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
