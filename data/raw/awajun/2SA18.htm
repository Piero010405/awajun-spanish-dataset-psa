<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 2 Samuel 18</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/2SA18.htm" />
</head>
<body>
<ul class='tnav'>
<li><a href='index.htm'>2 Samuel</a></li>
<li><a href='2SA17.htm'>&lt;</a></li>
<li><a href='2SA.htm'>18</a></li>
<li><a href='2SA19.htm'>&gt;</a></li>
</ul>
<div class="main">
 
<div class='chapterlabel' id="V0"> 18</div><div class='s'>Absalón jakamu </div> <div class='p'> <span class="verse" id="V1">1&#160;</span>David niina suntaji aidaun ashí dekapajui, dutika mil suntajan apuji agtinun, cien suntajan apuji agtinjai adaitujui.   <span class="verse" id="V2">2&#160;</span>Nuna dutika nuwiyan kampatuma imajin akanag ijumag nunú makichik akanka ijumjamun apujin Joapan adaitukui, tuja tikich akanka ijumjamu apujin Abisaín adaitukui. Juju jimaja juka Seruián uchiji aajakui. Untsu tikich akanka ijumjamun apuji atinun Itai Gadnumia aajakua nuna adaitukui. Dutika ashí ijumag chichajak:  </div><div class='p'>“Wishakam maaniamunmak atumjai minittajai”, tiuwai.   <span class="verse" id="V3">3&#160;</span>Tutai dita ainak:  </div><div class='p'>“Dekas apuh amek minipa, wagki shiwajak ii aidautinak imanikag puyatjupainatsui, nuadui ii pisaajinish idaitamainai, nuniachkush jimaitukesh amupak idaitamainai. Tujash amek ii diez mil ainag nuna nagkaesau akikaitme. Nuadui amina dekas mantamawagtatus wakejutpainawai. Nuadui apuh, amek dekas juju yaakta juwig pujusam iina depetamainakui atujatkatin ishiakta”, tiajui.   <span class="verse" id="V4">4&#160;</span>Tusa tama:  </div><div class='p'>“Ayu, atum tajum duke ati”, tiuwai. Tusa tamawaik yaakta waitiji yantamen wajasui. Nunik wajai suntag mil akanjamu aidau, cien akanjamu aidaujai aatus jiinaidau.   </div><div class='p'> <span class="verse" id="V5">5&#160;</span>Nunú eke shimuinatsaig apu David chichaak:  </div><div class='p'>“Absalón wainkugmesh tikima maawaigpa”, tusa, Joapan, Abisaín, Itain aatus ujakui. Tusa taun suntag aidau ashí antukajui.   <span class="verse" id="V6">6&#160;</span>Aatus suntag aidau jiinag tikich Israel aents aidaujai maaniawagtatus shiyakajui.  </div><div class='p'>Nunak ikam Efraín tutainum maaniawajui.   <span class="verse" id="V7">7&#160;</span>Nuwi maaninak Davita aentsji aidau tikich Israel aents aidaun depetkajui. Nuwi maaniamunum shiig kuashat jinauwai. Ashí ijumjamak veinte mil aents jinawajui.   <span class="verse" id="V8">8&#160;</span>Nunú tsawantin ashí nugkanum maaniau ainawai. Tuja nuwi maaniamunmak puyajaik imanikag jinachajui, ikam shiig múun ishamainnum maanidau asag, imannum wainak akuumak yujasag ima kuashat jinawajui. Aatus Absalógka suntaji aidau shiig kuashat jinauwai.   <span class="verse" id="V9">9&#160;</span>Tuja Absalógchakam burronum entsamak wekama Davita aentsji minidaujai pachiachbau igkunikui. Nuna burro wainak ishamak tupikaki numi encina tutai ayaunum akumkauwai. Nunitai Absalón nuna numi kanawen kuntujen eteemamtai, burro tupikak ukukiuwai, dutikam yaki numi kanawen detau.   <span class="verse" id="V10">10&#160;</span>Nunik detaun makichik aents wainak tupikaki jegaa Joapan ujaak:  </div><div class='p'>“¡Absalón numi kanawen eteema detaun wainkamjai!” tau.   <span class="verse" id="V11">11&#160;</span>Tusa ujaam Joab niina chichajak:  </div><div class='p'>“¿Wagka wainkayatkumesh nuwig maa ukukchamume? Dutikawaminig plata diez najanamu aidaun makichik akachumtaijai amamain awajkajame”, tau.   </div><div class='p'> <span class="verse" id="V12">12&#160;</span>Tusa tama nunú suntag niina chichajak:  </div><div class='p'>“Nunú mil plata sujakminish, wika apu uchijinak maumaitsujai, wagki apu amina, Abisaín, Itain aatus chichagtamainak, mina uchijuk maawaigpa tujamaidau ashí antukmag nuadui.   <span class="verse" id="V13">13&#160;</span>Tuja wi maamtaig apu Davitak tuké dekamainai, wagki niig makichkish uumjukaik idaimaitsui. Niig iniimas tuke dekamainai. Nunik dekamtaig amekesh minak ayamjutmaitsume, nii minak mantumainai”, tiuwai.   <span class="verse" id="V14">14&#160;</span>Tusa tutai nii ayaak:  </div><div class='p'>“¡Amejai chichaaku tsawan megkaemainuk atsugtawai!” tusa ukuak kampatum nagkin juki Absalógkan jegantun iwaku detaun aketuk kampatuma imania detsepnum ijuwai.   <span class="verse" id="V15">15&#160;</span>Dutikamtai Joapan uyunaidau diez aents yujau Absalógkan tenteawajui. Dutikawag awenawag maawajui.   <span class="verse" id="V16">16&#160;</span>Dutikawagmatai, Joab uwija kachuji umpuagtajum tusa inamjauwai. Tusa tima umpuajagmatai, suntag aidauk tikich suntag Israel aidaun aintug shimuidau ukukiajui, wagki Joab ukuktajum tau asamtai.   <span class="verse" id="V17">17&#160;</span>Nunikag Absalógka iyashin jukiag nunú ikamnum waa múun aunum nuwi egkeawajui, dutikawag nuwi kaya múun aidaun yajuakag shiig kuashat ijumjujag ukukiajui. Tuja tikich suntag Israel aents aidauk Davita suntaji aidau pataetuk shimuidau ukukiajam, maki makichik dita jeen pisajajui.   </div><div class='p'> <span class="verse" id="V18">18&#160;</span>Absalón iwaku pujusa niina niimen dakumak kayai najanauwai. Nunak nii anentaimas:  </div><div class='p'>“Mina uchijuk atsa duwiyap wika jakanuk makichkish pachikcham megkaemainaitja”, tau asa nii iwaku pujusa dakummamak najanamujin, Absalón adaikauwai. Duka yamaikish Absalón dakummamak najanamu tutai nugka paka, apu nugke tutaya nuwi awai.   </div><div class='p'> <span class="verse" id="V19">19&#160;</span>Tuja Sadoka uchiji Ahimaas Joapan chichajak:  </div><div class='p'>“Tuke Pujuu amina ayamjutpak shiwaajum aidaunak ijinae tusan apu Davitan tupikakin wenu ujaktajai”, tiuwai.   <span class="verse" id="V20">20&#160;</span>Tama Joab ayaak:  </div><div class='p'>“Amek yamaik chichamak etsegkashtatme, tikich tsawantin etsegkata, wagki yamaik apu uchiji mantamnae”, tiuwai.   </div><div class='p'> <span class="verse" id="V21">21&#160;</span>Tusa tiuwaitak suntag etiope aentsun chichajak:  </div><div class='p'>“Ame wetá nunikam apu pujamunum jegam ame waji wainkaume nunú ashí ujakta”, tiuwai. Tusa tima niina eme anentus tikishmag nugkan nijayin antig pujau wajaki tupikaki weuwai.   <span class="verse" id="V22">22&#160;</span>Nunikmatai Ahimaas Joapan ataktu chichajak:  </div><div class='p'>“Dekas minash idaitusta wisha etiope aents wega nujai wetajai”, tau. Tutai Joab ayaak: “¿Wagka amesh nunú chicham etsegbaunum pegkeg waji jukitnunigkish wetag tame?” tau.   </div><div class='p'> <span class="verse" id="V23">23&#160;</span>Tama Ahimaas ayaak:  </div><div class='p'>“¡Duka puyatjukaipa, juachkunush jukishtajai. Wika wamak tupikakin wetag tajai!” tau. Tutai Joab ayaak:  </div><div class='p'>“¡Untsu takumek, tupikakim wetá!” tiuwai. Tusa tima nugka paka tepajunmanini tupikakiuwai. Nunik etiope aentsnak amayag nagkaikiuwai.   <span class="verse" id="V24">24&#160;</span>Nuninai Davitak yaakat Mahanaima waitijin nuna yantamen eketu. Nunik eketai suntag jinta kuitamin yaakat peejamu waitijin nuna yakin wakauwai. Nunik niimkama makichik aents tupi tupikakua midaun wainkauwai,   <span class="verse" id="V25">25&#160;</span>nunik apu David antukti tusa senchi untsumkauwai. Nuna antuk apu chichajak:  </div><div class='p'>“¡Ima nigki minakug, chicham pegkejan etsegkatatus minak aniawai!” tau. Tuja nunú aents tantattak minai,   <span class="verse" id="V26">26&#160;</span>tikich aentschakam nuna ukujin tupi tupikakua midaun wainkauwai. Nunik nunú suntag waiti kuitamin untsumak:  </div><div class='p'>“¡Tikishchakam tupi tupikakua minawai!” tau. Tutai apu ayaak:  </div><div class='p'>“¡Niishkam chicham pegkejan etsegkatag tusas minatai!” tiuwai.   <span class="verse" id="V27">27&#160;</span>Tutai waiti kuitamin awentsag chichaak:  </div><div class='p'>“Tupikamuji diigsamash Sadoka uchiji Ahimaas diyajai eemak mina nunak”, tau. Tutai apu ayaak:  </div><div class='p'>“¡Niig aents shiig anentaimkauwe, chicham pegkejan etsegkatasas minatai!” tau.   </div><div class='p'> <span class="verse" id="V28">28&#160;</span>Tusa chichaak eketai, Ahimaas tupikaki taakug apu eketun jegantun tikishmag tsuntsuma nijayin nugka antig pujus kumpama chichajak:  </div><div class='p'>“¡Tuke Pujuu amina Apajuígmia duke ememattai ati! Wagki amina kajegtamiagma nuna, amina suntajum aidau depetkati tusa nii timatai depetkag ayamjutpaku asagmatai”, tiuwai.   <span class="verse" id="V29">29&#160;</span>Tama nii iniak:  </div><div class='p'>“¿Absalógkash pegkejak wekaema?” tau. Tama Ahimaas ayaak:  </div><div class='p'>“Joab mina chicham etsegkata tujutmatai tupikakin minai, mina ukujui suntag aidau shiig senchi pampaidaun antukmajai. Tujash dekachmajai wagkas imatiagma”, tau.   <span class="verse" id="V30">30&#160;</span>Tutai apu David chichajak:  </div><div class='p'>“¡Menasta, nunikam anui wajasa dakamsata!” tama Ahimaas ayu tusa menaas wajasui.   </div><div class='p'> <span class="verse" id="V31">31&#160;</span>Nunik wajai etiope aentschakam tupi tupikakua tantauwai. Nunik apu Davitan chichajak:  </div><div class='p'>“Chicham pegkejan itaag nunú amesh, mina apujuh, antukta. Yamai Tuke Pujuu amina ayamjutpak shiwag amina kajegtamiagma nunak ashí ijina agkanmitkagmae”, tau.   <span class="verse" id="V32">32&#160;</span>Tusa tama apu David etiope aentsun iniak:  </div><div class='p'>“¿Absalógkash pegkejak wekaema?” tau. Tama nii ayaak:  </div><div class='p'>“Apajuí waketaik nunú uchi Absalón jakama nunisag tikich amina kajegtamaina dushakam itugkag ashí jinawanum tusan wakegajai”, tau.   <span class="verse" id="V33">33&#160;</span>Nuna antuk apu anentain inagmakui. Nunik waitinum yaki kanutai umikbaunum nuwi waka buutiuwai. Tuja nuwi wekagas buutkabaikia chichaak:  </div><div class='p'>“¡Uchuchi Absalógka! ¡Uchuchi Absalógka! ¡Wi mantamnamain ame mantamnaume! ¡Uchuchi Absalógka!” waja wajas buutu.   </div><ul class='tnav'>
<li><a href='index.htm'>2 Samuel</a></li>
<li><a href='2SA17.htm'>&lt;</a></li>
<li><a href='2SA.htm'>18</a></li>
<li><a href='2SA19.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
