<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Takasbau 7</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/ACT07.htm" />
</head>
<body>
<ul class='tnav'>
<li><a href='index.htm'>Takasbau</a></li>
<li><a href='ACT06.htm'>&lt;</a></li>
<li><a href='ACT.htm'>7</a></li>
<li><a href='ACT08.htm'>&gt;</a></li>
</ul>
<div class="main">
 
<div class='chapterlabel' id="V0"> 7</div><div class='s'>Esteban apu aidau eemtin chichakbau </div> <div class='p'> <span class="verse" id="V1">1&#160;</span>Sumo sacerdote Estebagkan: ¿Dekaskek nunash tujamaina? tau,   <span class="verse" id="V2">2&#160;</span>tama ni ayaak: “¡Yatsug aidauh nuigtú mina muuntug aidautigmesh antuktajum! Iina Apajuiji dekas imana nunú, iina muunji Abraham aajakua nuna, Harán wegatsaig Mesopotamia pujuttaman wantintuk,   <span class="verse" id="V3">3&#160;</span>chichajak: ‘Nugkemik ukuktá pataim aina dushakam, nunikam wetá wi nugkan<a href="#FN1" class="notemark">*<span class="popup">Gn. 12.1.</span></a> inaktustatjam nui’, tiuwai.   <span class="verse" id="V4">4&#160;</span>Tima Abrahamshakam Caldea nugkanak ukukí, Harán nugkanum pujusui. Nuwi pujai apají jakamtai, Apajuí ju nugka yamai atum batsatjum jui itauwai.   <span class="verse" id="V5">5&#160;</span>Tujash nugkanak piipichinakesh nawe najamainnakesh susachui, tujash makichik uchijigkesh atsujaig anagkuauwai amastinaitjame tusa, nuigtú niina uchijí weantu agtina nudaunashkam.   <span class="verse" id="V6">6&#160;</span>Nuigtushkam, Apajuí: ‘Amina uchigmiin akiinak wegagtina duka, tikich nugkanum nugkenchau, wainka inatai, nuigtush waitkainam cuatrocientos mijan batsamsagtinai,   <span class="verse" id="V7">7&#160;</span>tujash tu nugkanmaya inainak waitkagtinaita nunak suwimkan susatnaitjai, dutika ai nuiya jiinjag jujú nugka jui emematjiagtinai Apajuí tiuwai’.   <span class="verse" id="V8">8&#160;</span>Tuja Apajuí Abrahamjai chichaman apakua dui pakamaktajum tiuwai; tibau asa Abraham uchijí Isaac akiina ocho tsawan wetai pakajiuwai.<a href="#FN2" class="notemark">†<span class="popup">“Pakaji” ajapjitajum tiuwai tawa duka, diistá Lc. 1.59num.</span></a> Dutiksag Isaacshakam uchijí Jacopan dutikauwai, tuja Jacobshakam aikasag uchijí aidaunak dutikauwai, doce aajakajua nuiya Israel aidau apají agtina nuna.   </div><div class='p'> <span class="verse" id="V9">9&#160;</span>“Nunú iina apají aajakajua duke José kajejuinak Egipto jukitnume tusag sujukajui. Tujash Apajuí Josejai au asa,   <span class="verse" id="V10">10&#160;</span>ashí ni waitiamujinak agkanmitka, nuigtú yachamtikauwai dutikamu asamtai Faraón Egipto reyjiya dushakam wait anentus diisui, dutika ‘Egiptonu gobernador adaiyak nuigtú jega ni inamku pujutaiya nunash niinak idaitusui’.   </div><div class='p'> <span class="verse" id="V11">11&#160;</span>“Nuniku ai yumi yututsuk asamtai nugka buku wajasui ashí Egipto nugkanum nuigtú Canaagshakam, nunikmatai yapajut tepeamtai senchi waitiamu asauwai, nuniau asamtai iina muunji aajakajua dushakam yumainjig atsujuidau.   <span class="verse" id="V12">12&#160;</span>Nunidau, Egipto trigo awai tabaun Jacob antukui, nunik iina muunji aajakajua nuna nagkamchak ishiakui.   <span class="verse" id="V13">13&#160;</span>Nunikmatai ataktú jegawagmatai, José niina yachi aidaun wantintukui, nunikmatai Faraogshakam Josesh ya weantuita nuna dekauwai.   <span class="verse" id="V14">14&#160;</span>Nunik José, niina apají Jacopan ashí niina patayí aidaujai kaunatnume timatai setenta y cinco aents Egipto jegawajui.   <span class="verse" id="V15">15&#160;</span>Nunik Egipto jegaa pujus Jacopak iina muunji aajakajua nujai jinawajui.   <span class="verse" id="V16">16&#160;</span>Nunikagmataish iyashí aidaunak jukiag Siquem ejegawajui, dutikawag Abraham ukumatain Hamora uchijí aidaunun shiig akikan sumakua nui ukusajui.   </div><div class='p'> <span class="verse" id="V17">17&#160;</span>“Apajuí Abrahaman anagkuauwa nu uminkattak wajau asamtai, Israel aidauk ayatak kawedau, nuninak aan kuashat Egipto yujakajui.   <span class="verse" id="V18">18&#160;</span>Nuniamunum, tikich rey Egiptonum ekeemiuwai José wainchau aajakú.   <span class="verse" id="V19">19&#160;</span>Nunú rey iina aentsjin tsanujui, dutikak iina muunji aajakajua nuna waitkainak suwimkan sujakú ainawai; dutikau asa uchi aishmag aidau akiidiagtaik jutsuk idaisatnume jakati tiuwai.   <span class="verse" id="V20">20&#160;</span>Nunú tsawantin Moiseschakam akiinauwai, nunikmatai Apajuishkam wakegas diisui, tuja apají jeen kampatum nantu uukag apusajui;   <span class="verse" id="V21">21&#160;</span>dutikawag uumainchau wajasmatai jakati tusa ajapawajui dutikamun, Faraogka nawanji juki tuke niina uchijí ema tsakapajui.   <span class="verse" id="V22">22&#160;</span>Dutika Moisesnak egiptonmaya unuimatai aina nunak ashí jintintuawajui. Dutikamu asa, chichamesh najamin takatjinish imanuk ajakui.   </div><div class='p'> <span class="verse" id="V23">23&#160;</span>“Cuarenta mijan ajamu Moisés niina yachi, Israel aajakua nuna uchijí aidau ijagsata tabau anentaimat ajusam weuwai.   <span class="verse" id="V24">24&#160;</span>Nunikmá niina patayin Egiptonmaya aents suimtatman wainkauwai, nunik nuna ayamjak egiptonmaya aentsun mauwai.   <span class="verse" id="V25">25&#160;</span>Moisés anentaimsag mina yatsug aina duka, Apajuí ditan agkanmitkati tujuttata nunak dekainawapi tau, tujash ditak aajag anentaimjachaju.   <span class="verse" id="V26">26&#160;</span>Kashinia dui Moisés, jimag Israel ditak pempeentunikiag maanidaun wainak epegtuatatus jegantun chichajak: Atumesh yatsumjaish ‘¿Wagka pempeentunikjumesh maaniagme?’ tau.   <span class="verse" id="V27">27&#160;</span>Tama yachin suwima nu Moisesan shitakiu, dutikak: ‘¿Yaa aminash jutii aidautin apuji, nuigtú juez atí tusash adaitamkame?   <span class="verse" id="V28">28&#160;</span>¿Minash yau Egiptonmaya maamum dutiksamek mantuatasamek tujutam?’ tau.   <span class="verse" id="V29">29&#160;</span>Nu tama antuk Moisesak Madián nugkanum tupikakiuwai, nunik jegaa tikich nugkanmayaitak nuwi pujusui, nuwi jimag uchi ajusui.   </div><div class='p'> <span class="verse" id="V30">30&#160;</span>“Cuarenta mijan nagkaemai, makichik ángel uwegshunum wantintukui muja Sinaí tikiju awa nui, numi zarza tutai jii kegamunum.   <span class="verse" id="V31">31&#160;</span>Nunittaman Moisés wainak puyatkau, nunik shiig wainkatatus adijkamá Apu Apajuí chichamun antuku, nuniak:   <span class="verse" id="V32">32&#160;</span>‘Witjai, amina muunjum aajakajua nuna Apajuijinuk, Abraham, Isaac, nuigtú Jacob aajakajua nuna Apajuijinuk’, tau. Tutai Moisesak ishamak kujau, nuniak diimainchau dekapeau.   <span class="verse" id="V33">33&#160;</span>Nunitai Apu Apajuí chichajak: ‘sapatjum ukuimakta, wagki ame wajam anka nugkak pegkegmai.   <span class="verse" id="V34">34&#160;</span>Dekaskenum mina aentsug Egipto batsamas waituina nunak wainkajai, nuigtush buutainak untsujuina nunash antugkajai, nunikan agkanmitkatasan akaikijai. Nunin asamtai tantata Egipto awematjame’,<a href="#FN3" class="notemark">‡<span class="popup">Ex. 3.5, 7-8, 10.</span></a> tiuwai.   </div><div class='p'> <span class="verse" id="V35">35&#160;</span>“Nunú Moisesan dakituinak: ‘¿Yaa aminash apu, nuigtú juez atí tusash adaitamkame?’ tiajua nuna Apajuí apu ema, nuigtú agkanmitkagtin atí tusa ángel numi zarzanum wantintukua nuna senchijin awemauwai.   <span class="verse" id="V36">36&#160;</span>Tima Moisés Egipto batsamtatman jiijui, aents dutikmainchaun Egipto nugkanmayan iwaintuk, dutiksag Nayants Kapantu tutainmash, nuigtú cuarenta mijadai uwegshunum yujasua nuishkam.   </div><div class='p'> <span class="verse" id="V37">37&#160;</span>“Nunú Moisesa duke Israel aidaun chichajak: ‘Apu, atumi Apajuigmia nu, atumi yatsum aina juiyan etegkatnai makichik profetan wiya juninun’,<a href="#FN4" class="notemark">§<span class="popup">Dt. 18.15.</span></a> tiuwai.   <span class="verse" id="V38">38&#160;</span>Nunú Moisesa duke Israel uwegshunum ijunjagmatai, muja Sinainum angeljai chichajakua duka, nuigtú iina muunji aajakajua nujaishkam; nigki chicham pujutá sukagtinun jukiuwa dushakam jutii ujapaktinun.   </div><div class='p'> <span class="verse" id="V39">39&#160;</span>“Tujash iina muunji aajakajua duka dakituidau asag umijujakchajui, ayatak Egipto waketjagtatus anentaimajakajui.   <span class="verse" id="V40">40&#160;</span>Nunidau asag Aarogkan chichajuinak: Ii Apajuimatin aidau najatkagtuata ni emjutpakti; wagki Moisés Egipto nugkanum batsatjin jiigmakiuwa duka dekantsui wajukaeki, tiajui.   <span class="verse" id="V41">41&#160;</span>Tusag toro tsakat niimtinun najanawaju, dutika kuntinun maa apeenak dita najanamujin eme anentuinak, fiestamaidau.   <span class="verse" id="V42">42&#160;</span>Nudiagtai Apajuishkam ditanak idaisauwai nayaimpinmaya yaya aina nuna ememattinme tusa. Aatus agagbauwai profeta aina nuna papijinish:  </div><div class='q'>“ ‘Israela uchijí aidauwah,  </div><div class='q'>¿atum uwegshunum cuarenta mijadai yujasuitjum duish kuntin maa apeakjumesh emematjiuk ainajum?   </div><div class='q'> <span class="verse" id="V43">43&#160;</span>Duka dutiktsuk Moloc, nuigtú atumi apajuijum yaya Refán, atum ememattasajum dakumká najanauwaitjum nudau tabernáculo yanasjum yujau asagmin,  </div><div class='q'>Babilonia inagkeakin atushat emattajime,<a href="#FN5" class="notemark">*<span class="popup">Am. 5.25-27.</span></a> Apajuí tiuwai’.   </div><div class='p'> <span class="verse" id="V44">44&#160;</span>“Iina muunji aajakajua nunú uwegshunum jega pegkejam Apajuijai chicham apaaku kayanum agagbauwa nu aajakui, Apajuí Moisesan chichajak wainkaum dutiksamek jegamkata tibauwa dutiksaik takasbau.   <span class="verse" id="V45">45&#160;</span>Nunú tabernaculon iina muunji aajakajua nu jukiajui, dutikamun tikich nugkanum aents batsatun Apajuí depetuk dita emtin jiijua nui utsanawagtatus Josuejai mininak itawajui, duka David pujujakua duish aajakui.   <span class="verse" id="V46">46&#160;</span>Davitan Apajuí wait anenjauwai, dutikamu asa Jacopa Apajuijiya nudaun tabernáculo jegamkatatus wakejukui;   <span class="verse" id="V47">47&#160;</span>tujash Salomón jega Apajuí ememattainak jegamjukui;   <span class="verse" id="V48">48&#160;</span>nunin aigkish Apajuik aents jegamkamunmag pujatsui. Profeta tawa nunisag:   </div><div class='q'> <span class="verse" id="V49">49&#160;</span>“ ‘Mina ekeemtaijuk nayaimpia auwai, untsu mina najamtaijua duka nugka nuuwai.  </div><div class='q'>¿Minash wají jegak jegagtuktagme? ayamainjush atsugta juniaish, ¿tu amainaita mina ayamtaijush? tawai Apu Apajuí.   </div><div class='q'> <span class="verse" id="V50">50&#160;</span>¿Ju ashí wají aina juka wi najankashbaukaih?’ ”<a href="#FN6" class="notemark">†<span class="popup">Is. 66.1-2.</span></a>   </div><div class='p'> <span class="verse" id="V51">51&#160;</span>“Atumek tuke antumtikmainchau, nuigtú antutaigmish, anentaimtagminish Apajuí anentaimtuchua nunin aajakuitjume, nuniau asajum Wakaní Pegkejishkam shiwagmagme, atumi muunjum wajukejakua nunisjumek.   <span class="verse" id="V52">52&#160;</span>¿Ya profeta aidauna atumi muunjum aajakajua dusha waitkajakchau ainawa? Nunidau asag pegkejan takau taatna nuna pachis emtikak etsejuidaun maajakú ainawai, yamai nunú pegkejan takauwa nu tamtaish unupiagjum sujukuitjume dutikajum mau ainagme.   <span class="verse" id="V53">53&#160;</span>Atumek chicham umiktinun ángel aidau amasajua nu ajutjamainaig umikchau ainagme”.   </div><div class='s'>Esteban maamu </div> <div class='p'> <span class="verse" id="V54">54&#160;</span>Nu tabaun antukag, Estebagkan senchi kajegkag, nainak taket emenawag katetmitkaidau.   <span class="verse" id="V55">55&#160;</span>Tujash Esteban Wakaní Pegkeji ajamu asa, nayaimpin diikmá Apajuí imanjin wainkau, nuigtú Jesús Apajuí untsujin wajattaman, nunik:   </div><div class='p'> <span class="verse" id="V56">56&#160;</span>—Nayaim ujaniun wainjai, nuigtú Aentsmaga akiinauwa dushakam Apajuí untsujin wajaun, tau.   </div><div class='p'> <span class="verse" id="V57">57&#160;</span>Tujash ditak kuwishinak epenkag, senchi pampanjag ashí wajatjag achikag;   <span class="verse" id="V58">58&#160;</span>yaaktanmag jiikiag kayai tukuidau; nuninak tsanumjuina duka ditá jaanchjin awimajag makichik datsauch Saulo daagtinun kuitamkati tusag susajui.   </div><div class='p'> <span class="verse" id="V59">59&#160;</span>Kayai tukuamaitak Esteban Apajuin aujak: “Apu Jesusah, mina wakanjuk jujutkita”, tusa   <span class="verse" id="V60">60&#160;</span>tikishmag senchi untsumak: “¡Apuh, ju mina jutijuina juna tudaujig tsagkujata!” tiuwai.  </div><div class='p'>Nuna tii jakauwai.   </div><ul class='tnav'>
<li><a href='index.htm'>Takasbau</a></li>
<li><a href='ACT06.htm'>&lt;</a></li>
<li><a href='ACT.htm'>7</a></li>
<li><a href='ACT08.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V3">7:3</a>
<span class="ft">Gn. 12.1.</span></p>
<p class="f" id="FN2"><span class="notemark">†</span><a class="notebackref" href="#V8">7:8</a>
<span class="ft">“Pakaji” ajapjitajum tiuwai tawa duka, diistá Lc. 1.59num.</span></p>
<p class="f" id="FN3"><span class="notemark">‡</span><a class="notebackref" href="#V34">7:34</a>
<span class="ft">Ex. 3.5, 7-8, 10.</span></p>
<p class="f" id="FN4"><span class="notemark">§</span><a class="notebackref" href="#V37">7:37</a>
<span class="ft">Dt. 18.15.</span></p>
<p class="f" id="FN5"><span class="notemark">*</span><a class="notebackref" href="#V43">7:43</a>
<span class="ft">Am. 5.25-27.</span></p>
<p class="f" id="FN6"><span class="notemark">†</span><a class="notebackref" href="#V50">7:50</a>
<span class="ft">Is. 66.1-2.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
