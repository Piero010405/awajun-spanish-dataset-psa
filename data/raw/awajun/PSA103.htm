<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Salmos 103</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/PSA103.htm" />
</head>
<body>
<ul class='tnav'>
<li><a href='index.htm'>Salmos</a></li>
<li><a href='PSA100.htm'>&lt;</a></li>
<li><a href='PSA.htm'>103</a></li>
<li><a href='PSA104.htm'>&gt;</a></li>
</ul>
<div class="main">
 
<div class='chapterlabel' id="V0"> 103</div><div class='s'>Ashí mina senchigjai Apajuínak ememattajai </div> <div class='d'>David kantamamu </div> <div class='q'> <span class="verse" id="V1">1&#160;</span>Ashí mina anentaigjai  </div><div class='q'>Tuke Pujuun emematkun  </div><div class='q'>pegkegnum chichagtinaitjai;  </div><div class='q'>niina daaji pegkegma nuna  </div><div class='q'>pachisan ashí mina senchigjai  </div><div class='q'>pegkegnum chichagtinaitjai.   </div><div class='q'> <span class="verse" id="V2">2&#160;</span>Ashí mina wakanjujai  </div><div class='q'>Tuke Pujuun emematkun  </div><div class='q'>pegkegnum chichagtinaitjai;  </div><div class='q'>tuja nii mina yainkauwa nunak  </div><div class='q'>makichkish kajimatkishtinaitjai.   </div><div class='q'> <span class="verse" id="V3">3&#160;</span>Niyai mina tudaujun tsagkugtauk;  </div><div class='q'>nigki wi jaaku pujaish etsaentinuk.   </div><div class='q'> <span class="verse" id="V4">4&#160;</span>Tuja jamainnum jeganta aish,  </div><div class='q'>niyai mina uwemtijinuk.  </div><div class='q'>Tuja nigki niina anejattaijiya nuna  </div><div class='q'>mina anentaijui suja duka.   </div><div class='q'> <span class="verse" id="V5">5&#160;</span>Niig ashí pegkeg aina nuna sujawai.  </div><div class='q'>Tuja wi múuntuch wajasan pujaish,  </div><div class='q'>nii minak ataktu senchimtijua  </div><div class='q'>ukukui yakí nanamama iman etawai.   </div><div class='q'> <span class="verse" id="V6">6&#160;</span>Tuke Pujuuk, pegkegma iman asa,  </div><div class='q'>aents waituidaunash yaigka  </div><div class='q'>agkanmitkawai.   </div><div class='q'> <span class="verse" id="V7">7&#160;</span>Moisés Israel aents aidaujai  </div><div class='q'>dutikatnun, tuja dita umikagtinun  </div><div class='q'>aatus Apajuí jintintuauwai.   </div><div class='q'> <span class="verse" id="V8">8&#160;</span>Tuke Pujuuk kakagchauch  </div><div class='q'>wait anenkagtinai;  </div><div class='q'>wamak kajechui,  </div><div class='q'>tuja anentak wajasui.   </div><div class='q'> <span class="verse" id="V9">9&#160;</span>Apajuík jiyajatu pujuchui;  </div><div class='q'>tuja kajegkagtukbaujish tukek achauwai.   </div><div class='q'> <span class="verse" id="V10">10&#160;</span>Ii pegkegchau takamtaijin  </div><div class='q'>shiig kuashat suwimak jumain ajinig,  </div><div class='q'>imatikagkesh amaschauwai.   </div><div class='q'> <span class="verse" id="V11">11&#160;</span>Niina umijin aidaunak Apajuík  </div><div class='q'>nayaim múun nagkatkachua nuni  </div><div class='q'>nagkaemas aneawai.   </div><div class='q'> <span class="verse" id="V12">12&#160;</span>Etsa jiintaijiya nuna  </div><div class='q'>etsa akaetaijiya nujai  </div><div class='q'>atushat akankauwa numamtuk,  </div><div class='q'>iina tudaujinak atushat datupajui.   </div><div class='q'> <span class="verse" id="V13">13&#160;</span>Tuke Pujuuk niina umijuina nunak,  </div><div class='q'>makichik múun uchijin shiig anentus  </div><div class='q'>kuitamama imatikas kuitamui.   </div><div class='q'> <span class="verse" id="V14">14&#160;</span>Wagki iish wajiyai najanamuitji  </div><div class='q'>nunak nii dekawai;  </div><div class='q'>iik nugka yukukuntujai najanamuitji,  </div><div class='q'>nuna nii shiig dekawai.   </div><div class='b'> &#160; </div> <div class='q'> <span class="verse" id="V15">15&#160;</span>Aentsu pujutjiya duka  </div><div class='q'>dupajai betekmamtinai;  </div><div class='q'>dupa tsapai yagkujuwama numamtuk wajawai.   </div><div class='q'> <span class="verse" id="V16">16&#160;</span>Tuja yagkugnak dase dasentak umpui utsauwame,  </div><div class='q'>dutikamu asamtai, ataktu awagkik wainchataiyai.   </div><div class='q'> <span class="verse" id="V17">17&#160;</span>Untsu Tuke Pujuu anenkega duka  </div><div class='q'>niina umijin aidaunmak  </div><div class='q'>megkaekashtinun tuke atinai.  </div><div class='q'>Nuadui, nuna uchiji wegantu aidaunash,   </div><div class='q'> <span class="verse" id="V18">18&#160;</span>tuja ditajai chicham umikbauwa nuna  </div><div class='q'>betek umidaun, nuigtu diez chicham umiktin  </div><div class='q'>agagbaun kajimattsuk umidaun  </div><div class='q'>aatus tuke yaigtinai.   </div><div class='q'> <span class="verse" id="V19">19&#160;</span>Tuke Pujuun pujusa inamtaijiya duka  </div><div class='q'>nayaimpinum awai;  </div><div class='q'>nuwi ekemas ashí nugkanum inamui.   </div><div class='b'> &#160; </div> <div class='q'> <span class="verse" id="V20">20&#160;</span>¡Nayaimpinmaya aents ángel senchigtin,  </div><div class='q'>Apajuí chichame umijin,  </div><div class='q'>tuja nii inapakui umiktasajum  </div><div class='q'>batsamin aidautijum  </div><div class='q'>Tuke Pujuu ememattajum!   </div><div class='q'> <span class="verse" id="V21">21&#160;</span>¡Atum niina suntaji aidautijum nii takajin,  </div><div class='q'>tuja nii inapamu betek umijin aidautijum  </div><div class='q'>Tuke Pujuu ememattajum!   </div><div class='q'> <span class="verse" id="V22">22&#160;</span>¡Tuja Apajuí najankamu  </div><div class='q'>ashí nugkanum batsamin aidautijum  </div><div class='q'>Tuke Pujuu ememattajum!  </div><div class='q'>Tuja wishakam ashí mina wakanjujai  </div><div class='q'>Tuke Pujuun ememattajai.   </div><ul class='tnav'>
<li><a href='index.htm'>Salmos</a></li>
<li><a href='PSA100.htm'>&lt;</a></li>
<li><a href='PSA.htm'>103</a></li>
<li><a href='PSA104.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
