<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Génesis 7</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/GEN07.htm" />
</head>
<body>
<ul class='tnav'>
<li><a href='index.htm'>Génesis</a></li>
<li><a href='GEN06.htm'>&lt;</a></li>
<li><a href='GEN.htm'>7</a></li>
<li><a href='GEN08.htm'>&gt;</a></li>
</ul>
<div class="main">
 
<div class='chapterlabel' id="V0"> 7</div><div class='s'>Yumi yutug dujajua ashí nugkanum piyagbau </div> <div class='p'> <span class="verse" id="V1">1&#160;</span>Apajuí Noén chichajak: “Ashí tikich aents aidaujai diismash, amek ima wi wakegamua duke umiakum pujame. Nuadui ame amina pataim uchijum aidaujai arcanum egkematajum.   <span class="verse" id="V2">2&#160;</span>Nuniakjum kuntin pegkeg aina nunú siete aishmag, siete nuwa aajam yajuakam chimpiata, untsu kuntin yuchatai aina duka makichik aishmag, makichik nuwa aajam egkeattame.   <span class="verse" id="V3">3&#160;</span>Nuigtushkam chigki wegantu aina dushakam jinaa megkaejai siete aishmag, siete nuwa aaja yajuakam chimpiata.   <span class="verse" id="V4">4&#160;</span>Siete tsawan asan yumin yutumtijattajai. Duka cuarenta tsawan, nuigtu cuarenta kashi yutugtatui. Wi najankamu aidau nugká batsata nunak ashí ijinattajai”, tiuwai.   <span class="verse" id="V5">5&#160;</span>Tusa tima Apajuí tibaunak imatiksag Noé umikui.   </div><div class='p'> <span class="verse" id="V6">6&#160;</span>Yumi ashí nugka utuja piyajua nunak Noénak seiscientos mijanji ajai nunikui.   <span class="verse" id="V7">7&#160;</span>Tsawan yumi yutugtin jegamtai, nujagken uwemtugtasag Noé, niina nuwe, uchiji aidau, uchiji nuwe aidau aatus arcanum chimpimauwai.   <span class="verse" id="V8">8&#160;</span>Nunitai kuntin pegkeg aidaush, kuntin yuchatai aidaujai, tuja chigki aidaushkam, nugká japiinas yujau aidaujai,   <span class="verse" id="V9">9&#160;</span>Noé egkemamtai ditashkam nunisag Apajuí tibaunak imanisag jima jimagchik arcanum aishmag nuwajai chimpimauwai.   </div><div class='p'> <span class="verse" id="V10">10&#160;</span>Arcanum chimpima siete tsawan wegai, nagkamdauwai yumi yutug dujajua nugkanum pimutan.   <span class="verse" id="V11">11&#160;</span>Noé seiscientos mijan ejeyu ai, jimag nantu taka, diesisiete tsawan wegai, yumi nagkamna nayaimpinmaya senchi yutau. Imaniai, initkanmaya yumi piyag teenak aushkam, ashí nugkanum pukuni shiig múun jiinjajui.   <span class="verse" id="V12">12&#160;</span>Nunik cuarenta tsawan, nuigtu cuarenta kashi tuke yutuu au.   <span class="verse" id="V13">13&#160;</span>Nunú tsawantinig Noé niina uchiji Sem, Cam, Jafet aatus aajakua nujai, tuja niina nuwe, nuigtu kampatum niina uchiji nuwe aidau aatus arcanum egkemawajui.   <span class="verse" id="V14">14&#160;</span>Nuigtushkam kuntin tagkumtai aidau, kuntin tagkumchatai aidau, japiinas yujau aidau, chigki wegantu aidau aatus ditajai betek chimpimauwai.   <span class="verse" id="V15">15&#160;</span>Tuja Noé arcanum egkemtai, ashí kuntin aina duka ditashkam jimag apa apatdayas chimpimauwai.   <span class="verse" id="V16">16&#160;</span>Ashí kuntin aidauk aishmag nuwajai apatdayas chimpimamtai, Apajuí Noén dutikata tusa tibaunak imatiksag umikui. Nunik ashí chimpimamtai Apajuí arca waitijin epeniuwai.   </div><div class='p'> <span class="verse" id="V17">17&#160;</span>Nunikmatai, yumi nagkamna cuarenta tsawan, cuarenta kashi mijamtsuk tuke yutuu au. Imaniau asa nujag dujajua nugkanum pimak, arca kukag tepaun inanmiuwai.   <span class="verse" id="V18">18&#160;</span>Nujagkek neetsuk ayatak dujaju au. Imanik dujajak arcanak aan yakí takuiniuwai.   <span class="verse" id="V19">19&#160;</span>Imanik dujajiu asa, ashí nugkanum muja tsakaku aidaunak yutua emegkakui.   <span class="verse" id="V20">20&#160;</span>Ashí yutua emegkak, nuigtushkam sieteya imajin yakintin ewagak piyajui.   <span class="verse" id="V21">21&#160;</span>Imaniku asamtai aents nugkanum batsatuk ashí jinawajui, tuja chigki wegantu, kuntin tagkumtai wegantu, kuntin tagkumchatai aidaushkam, kuntin japiinas yujau aidaujaí ashí jinauwai.   <span class="verse" id="V22">22&#160;</span>Pujutji ajamu aidau nugkanum batsatuk ashí jinauwai.   <span class="verse" id="V23">23&#160;</span>Ima Noék, tikich niijai arcanum chimpimau aina nujaig uwemjauwai. Untsu arcanum egkemachaju aina duka ashí jinauwai. Aents, kuntin tagkumtai wegantu, chigki wegantu aidaushkam, kuntin japiinas yujau aina nujai ashí jinauwai.   <span class="verse" id="V24">24&#160;</span>Nujagkek ashí nugkanum piyag kuyutsuk ciento cincuenta tsawan asauwai.   </div><ul class='tnav'>
<li><a href='index.htm'>Génesis</a></li>
<li><a href='GEN06.htm'>&lt;</a></li>
<li><a href='GEN.htm'>7</a></li>
<li><a href='GEN08.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
