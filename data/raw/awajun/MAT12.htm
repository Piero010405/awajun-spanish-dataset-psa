<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Mateo 12</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/MAT12.htm" />
</head>
<body>
<ul class='tnav'>
<li><a href='index.htm'>Mateo</a></li>
<li><a href='MAT11.htm'>&lt;</a></li>
<li><a href='MAT.htm'>12</a></li>
<li><a href='MAT13.htm'>&gt;</a></li>
</ul>
<div class="main">
 
<div class='chapterlabel' id="V0"> 12</div><div class='s'>Jesusa jintintaiji aidau tsawan ayamtai aig trigo jukí yuwawagbau </div> <div class='r'>(Mr. 2.23-28; Lc. 6.1-5)  </div><div class='p'> <span class="verse" id="V1">1&#160;</span>Nunú Tsawan weamunum Jesús tsawan ayamtai ai ajak ajakmakbaunum nagkaebau. Nuniamunum niina jintintaiji aidaushkam yapajau asag, trigon kupik jukiaju nejen yuawagtatus.   <span class="verse" id="V2">2&#160;</span>Nuniagtatman fariseo aidau wainkag:  </div><div class='p'>—¡Jintintaijum aidau diisia! ¡Tsawan ayamtai tsawagmataig makichkish dutiknashti tibauwa nunin aig anina nu! tuidau.   </div><div class='p'> <span class="verse" id="V3">3&#160;</span>Tiagtai ni ayaak:  </div><div class='p'>—¿Atumek ausachukaitjum David niijai ijunag yujaamujai yapajuinak,   <span class="verse" id="V4">4&#160;</span>jega Apajuí ememattainum wayá, pag Apajuí anagkuamun niijai yujá nujai yuwawajua duka? nunak nigkish yumainchau nuigtú niijai yujá dukesh yumainchau aajakui, nunak imá sacerdotek yuwati tibau aajakui.   <span class="verse" id="V5">5&#160;</span>¿Nuigtush atumek chicham umiktina nuiyag ausachukaitjum, jega Apajuí ememattainum sacerdote aidauk tsawan ayamtai aig takainawai tawa nu, nuninakush bakumamainjig atsujuina duka?   <span class="verse" id="V6">6&#160;</span>Nuniau asamtai tajime, juajui pujawai jega Apajuí ememattaiya nuna nagkaesau dekas imana nu.   <span class="verse" id="V7">7&#160;</span>Nuadui atum jujú chicham: “Wait anenkagtin atajum tusan wakegajai, anentag kuntin itaajum nunak dakitajai”, tawa dusha wajina takua tawa nu dekakjumek, bakumamainun dutikainatsaigkik nimjuuk yujamainchau ainagme;   <span class="verse" id="V8">8&#160;</span>wagki Aentsmaga akiinauwa duka, tsawan ayamtaiya nuna Apujiyai, tiuwai.   </div><div class='s'>Tsawan ayamtai aig Jesús aents jau etsagagbau </div> <div class='r'>(Mr. 3.1-6; Lc. 6.6-11)  </div><div class='p'> <span class="verse" id="V9">9&#160;</span>Jesús nuiya jiinki jega ditá ijuntaijin jegauwai.   <span class="verse" id="V10">10&#160;</span>Nuwi aents uwejí jaka ekemkau pujau asamtai, Jesusan kajejuidau asag wajintig timatai etsegtuka bakumí tuidau asag iniinak:  </div><div class='p'>—¿Tsawan ayamtai aish jaush etsagaumainkaih? tuidau.   </div><div class='p'> <span class="verse" id="V11">11&#160;</span>Tama Jesús ayaak:  </div><div class='p'>—¿Atum ainajum anuiya, makichik uwig ajamu aintai, nuniamunum nunú uwig tsawan ayamtai tsawaju ai waanum egkemamtaish, jiiskek idaimainaitjum?   <span class="verse" id="V12">12&#160;</span>Tujash ¿aentschaukait dekas uwijá nagkaesau akika duka? Nunin asamtai tsawan ayamtai aigkish pegkeg aina duka dutikmainai, tiu.   </div><div class='p'> <span class="verse" id="V13">13&#160;</span>Tusa nuna aentsun chichajak:  </div><div class='p'>—Uwejum dakuekta, tiuwai.  </div><div class='p'>Tamawaik uwejin dakuek, tikich kuntujijai betek pegkeg wajasui.   <span class="verse" id="V14">14&#160;</span>Tujash fariseo aidauk jiinjag, Jesusash wajuk maumainkita nuna pachisag chichasajui.   </div><div class='s'>Profeta Jesús pachisa tibau uminkauwa nu </div> <div class='p'> <span class="verse" id="V15">15&#160;</span>Jesusak nuna dekaa, nuiya jiinki weuwai, nunitai kuashat aents pataetukajui; tuja niishkam ashí jau aidaun etsagau,   <span class="verse" id="V16">16&#160;</span>dutikak akateau: Mina pachittsagmek etsegkaigpa tusa.   <span class="verse" id="V17">17&#160;</span>Ju aatus nuniamunum profeta Isaías tibauwa nu uminkauwai, duka:   </div><div class='q'> <span class="verse" id="V18">18&#160;</span>“Juwai mina inakeg wi etegkauwaitag nu, mina anetaig, niiní shiig aneamu ajuta nu.  </div><div class='q'>Niina susatnaitjai mina Wakanjun, dutikam ni aents judiochu aina nunash pegkeg takat aina nuna ujaktinai.   </div><div class='q'> <span class="verse" id="V19">19&#160;</span>Nigka jiyanik wekaechatnai nuigtush untsumash wekaechatnai,  </div><div class='q'>jintá wajantá untsumá wekagunakesh antukchagtin ainawai.   </div><div class='q'> <span class="verse" id="V20">20&#160;</span>Nigka aents tudaugtinnash tsagkugtsukek idaisashtinai, ayatak tsagkujug pegkemtiktinai, aikasag aents niina imatikas anentaimtuinachunash nigki dekaskeapi tumamtiktinai. Aatus ashí pegkegchau aidaunak ni pegkejan takaak depetkatnai, ashí aents aidaun Apuji atinai.   </div><div class='q'> <span class="verse" id="V21">21&#160;</span>Tuja ashí aents aidau dakamuji atina duka niiyai”, tawai.   </div><div class='s'>Jesusak Beelzebú senchijin wakan pegkegchaunak jiyawai tibau </div> <div class='r'>(Mr. 3.20-27; Lc. 11.14-23; 12.10)  </div><div class='p'> <span class="verse" id="V22">22&#160;</span>Aents wainmachu nuigtú chichachu, iwanch egkemtuamun Jesusan ejetuawajui, dutikawagmatai niishkam etsagaju; dutikam wainmakui nuigtushkam chichakui.   <span class="verse" id="V23">23&#160;</span>Ashí aents aidauk nuna wainkag, puyatkag: “¿Juchauwashit David weantunum Cristo akiinatnai tibauwa nu?” tuidau.   </div><div class='p'> <span class="verse" id="V24">24&#160;</span>Tuinamun fariseo aidau antukag: “Beelzebú, iwanch aidau apujiya nuna senchijin iwanch aidaunak jiyawai”, tuidau.   </div><div class='p'> <span class="verse" id="V25">25&#160;</span>Jesusak dita aatus anentaimainamujin dekau asa, tiuwai: “Makichik nugkanmag inamin ainayatak shiwagmagawag maaní batsatkujag megkaemain ainawai, nuigtú makichik yaaktanmag batsatiatak nuniachkush nu jeganmag batsamnaitak pempeentunisag maaní batsatushkam megkaemain ainawai.   <span class="verse" id="V26">26&#160;</span>Tuja Iwanch pempentuki iwanchin jiyakug, pempentunisag maaninak nunimainai, ¿nuniaush wajuk ni inamtaijinash kuitamainaita?   <span class="verse" id="V27">27&#160;</span>Atumek Beelzebú senchijin Iwanch aidaunak jiyawai tujutjume; tujash nu aatus aish, ¿atumi jintintaijum aidaunash, ya senchinash suwawa Iwanch aidaun jiiktinme tusash? Nuadui, dita iwainmamainawai atum dewakjum tu yujajum nunak.   <span class="verse" id="V28">28&#160;</span>Wagki wi Apajuí Wakaniya nujai Iwanch aidaun jiyaag nunak, atumiin Apajuí inamu asamtai jutikajai.   </div><div class='p'> <span class="verse" id="V29">29&#160;</span>“Aents senchigtina nuna jeen wayaa wajiijin yajutkata takug, nuna aentsun jigkajá nuadui yajutmainai ashí wajiijinak.   </div><div class='p'> <span class="verse" id="V30">30&#160;</span>“Aents mina yaintuinatsu duka, mina shiwagmatuinawai; nunisag wijai takainatsu dushakam aentsnak dapampainawai.   </div><div class='s'>Wakaní Pegkeji pachisa Jesús tibau </div> <div class='r'>(Mr. 3.28-30)  </div><div class='p'> <span class="verse" id="V31">31&#160;</span>“Nuadui tajime, ashí aentsun tudaujig nuigtú Apajuí pegkegchaun chichagkau aidauk tsagkugnamainai; tujash Wakaní Pegkejin pegkegchau chichagkau aidauk tsagkugnagchagtinai.   <span class="verse" id="V32">32&#160;</span>Makichik aentskesh Aentsmaga akiinauwa nuna pegkegchau chichagkau akush tsagkujam atinai. Tujash Wakaní Pegkejin pegkegchau chichagkau aidauk, yamaiya juish ajumaish tuke tsagkujam achagtinai.   </div><div class='p'> <span class="verse" id="V33">33&#160;</span>“Numi pegkejak, pegkegnak nejeawai; tuja ajak pegkegchaushkam, pegkegchaunak nejeawai. Nuadui ajakak niina nejenig dekataiyai.   <span class="verse" id="V34">34&#160;</span>¡Iwanch weantu aidauwah! ¿pegkegchautigmesh, wajuk pegkejash chichaktagmeki? Wagki shiig kuashat anentainum awa nuiyan aentsuk chichawai.   <span class="verse" id="V35">35&#160;</span>Aents pegkejak pegkegnumag anentaimu asa, pegkegnak chichawai. Nunisag aents pegkegchaushkam pegkegchaunmag anentaimu asa, pegkegchaunak chichawai.   <span class="verse" id="V36">36&#160;</span>Tujash wi tajime: Suimak sukagtamu tsawan jegatna duik, ashí aentsuk dita chicham pegkegchau chichakbaujiya nunak imatiksag etsegtumakagtin ainawai.   <span class="verse" id="V37">37&#160;</span>Wagki ame chichamjum aina duik pegkeg diyam atatme nuniachkumesh chichamjumea duik bakumattame”.   </div><div class='s'>Aents pegkegchau aidau Jesusan wainchatai iwainakia tibau </div> <div class='r'>(Mr. 8.12; Lc. 11.29-32)  </div><div class='p'> <span class="verse" id="V38">38&#160;</span>Ujumak fariseo nuigtú maestro chicham umiktinun jintinkagtin aidaujai Jesusan iniinak:  </div><div class='p'>—Maestroh, ame wainchatai iwainamu wainkatasa wakegaji, tuidau.   </div><div class='p'> <span class="verse" id="V39">39&#160;</span>Tiagtai Jesús ayaak:  </div><div class='p'>—Jujú aents pegkegchau nuigtú betek umichu aina nu wainchatai iwainamun wainkatatus wakegainawai. Tujash nunak dutikashtatjai, ayatak profeta Jonás wajukauwa nunisnuk ditanak iwaintuktatjai.   <span class="verse" id="V40">40&#160;</span>Wagki Jonás namak muunta ampujin kampatum tsawan kampatum kashi egkemsauwa nunisag, Aentsmaga akiinauwa dushakam nugká initken kampatum tsawan kampatum kashi pujustinai.   <span class="verse" id="V41">41&#160;</span>Nunisag ninivenmaya aents aidau atak suwimak atina duwi bakugmagtinai. Ditak Jonás Apajuí chichame ujakam, dekaskeapi tusag tudaujin idaiyinak Apajuin nemagkajua dui. Tujash jui atumjai pujawai Jonasa nagkaesau.   <span class="verse" id="V42">42&#160;</span>Aantsag surnumia reina aajakua dushakam nugka najatamunmaya Salomogkan tajiuwai Apajuí yachamtikamun antujuk dekajuatatus, nunú atumnak bakugmagtinai atak suwimak juwamu atina duik, wagki wi Salomogkan nagkaesaun chichagmash umikchau asajum.   </div><div class='p'> <span class="verse" id="V43">43&#160;</span>“Wakan pegkegchau aentsnumia jiikí ajapamak, weawai uwegshunum ni ayamainjin egaak; tuja wainkachag:   <span class="verse" id="V44">44&#160;</span>‘Mina jegajui pujaun jiinkibiag nuwi wakitkitjai tusa anentaimas’, tajua diikmá japimká shiig iwajamun ukumkimun wainak,   <span class="verse" id="V45">45&#160;</span>wakitki siete wakan niina nagkaesau pegkegchau aidaun yajuak egkemtawai. Dutikam aentsuk duik pegkegchau aajakbauwa nuna nagkaesau pegkegchau weawai. Nunisag jujú aents pegkegchau aina juka dutikam agtatui”.   </div><div class='s'>Jesusa dukují ni yachi aidaujai kautuamu </div> <div class='r'>(Mr. 3.31-35; Lc. 8.19-21)  </div><div class='p'> <span class="verse" id="V46">46&#160;</span>Tusa Jesús eke aents aidaun aujak pujai niina yachi aidau, dukujijai tajuawag agaa ijunaidau, Jesusjai chichastatus wakegaidau asag.   <span class="verse" id="V47">47&#160;</span>Nuniai tikich aents Jesusan ujaak:  </div><div class='p'>—Amina duku, yatsum aidaujai aujsatjai tusa kaunawag agaa ijunui, tau.   </div><div class='p'> <span class="verse" id="V48">48&#160;</span>Tusá ujaam, nu aents etseja nuna chichajak:  </div><div class='p'>—¿Yaita mina dukujush, tuja yaita mina yatsug aidaush?   </div><div class='p'> <span class="verse" id="V49">49&#160;</span>Tusa ni jintinbau aina nuna inakmas:  </div><div class='p'>—Jujú ainawai mina yatsug, mina dukug aidauk.   </div><div class='p'> <span class="verse" id="V50">50&#160;</span>Wagki mina Apag nayaim puja nu wakegamun umijuina nuuwai mina yatsug, mina ubag, mina dukug aina duka, tiuwai.   </div><ul class='tnav'>
<li><a href='index.htm'>Mateo</a></li>
<li><a href='MAT11.htm'>&lt;</a></li>
<li><a href='MAT.htm'>12</a></li>
<li><a href='MAT13.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
