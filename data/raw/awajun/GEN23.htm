<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Génesis 23</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/GEN23.htm" />
</head>
<body>
<ul class='tnav'>
<li><a href='index.htm'>Génesis</a></li>
<li><a href='GEN22.htm'>&lt;</a></li>
<li><a href='GEN.htm'>23</a></li>
<li><a href='GEN24.htm'>&gt;</a></li>
</ul>
<div class="main">
 
<div class='chapterlabel' id="V0"> 23</div><div class='s'>Sara jakamtai ukusbau </div> <div class='p'> <span class="verse" id="V1">1&#160;</span>Sara cientoveintisiete mijan pujusui.   <span class="verse" id="V2">2&#160;</span>Nunik yaakat Quiriat-arbá, Hebrón tuuta awagmatia nuwi Canaán nugkanum pujus jakauwai. Nunikmatai Abraham Saran aneak buutiuwai, nunik kuashat tsawan anentaimak pujusui.   </div><div class='p'> <span class="verse" id="V3">3&#160;</span>Nunik nuwe jakamtai aepes pujau ukuak, hitita aents aidaun apujijai chichastatus weuwai.   <span class="verse" id="V4">4&#160;</span>Nunik jegaa ditajai chichaak:  </div><div class='p'>“Wika atum wegantuchuitjai, nuniaigkish wait aneasjum makichik ukumatai sujustajum sumaktajai, dutikan nuwi mina duwajun ukustajai”, tiuwai.   </div><div class='p'> <span class="verse" id="V5">5&#160;</span>Tusa tama makichik nuwiya ayaak:   </div><div class='p'> <span class="verse" id="V6">6&#160;</span>“¡Apuh, wait aneasam antugkagtukta! Jutii ainag nuwiyamek ametme dekas Apajuí etegkamumek. Nuadui iina ukumataiji dekas pegkeg aina nuwi nuwemik ukusta. Makichkish jutii ainag juwiyag ukumatain sujitjamainuk shiig atsawai”, tiuwai.   </div><div class='p'> <span class="verse" id="V7">7&#160;</span>Tutai Abraham wajaki hitita aents aidau emtin ditan eme anentus tsuntsuma wajas pagkainiuwai.   <span class="verse" id="V8">8&#160;</span>Nunik chichaak:  </div><div class='p'>“Atumesh mina duwag jaka nuna ukusti tusa wakegakjumek Efrón Sóharan uchijiya nuna ukumatai awa nunú segatjitajum.   <span class="verse" id="V9">9&#160;</span>Tuja Macpelánum waa niina nugke nagkatkamunum awa nuna sujusti. Wi nuna akikenak ashí akiktajai. Dutikau asamtai, juju nugka juwi makichik waa ukumatai midaush ajuttí tajai”, tiuwai.   </div><div class='p'> <span class="verse" id="V10">10&#160;</span>Tutai Efrón hitita aents nii nuwi pachitkau asa, nii wegantu aidaush ijunbaunum, ashí aents yaaktan waitijin utsaanaidaush betek antuinamunum chichaak:   </div><div class='p'> <span class="verse" id="V11">11&#160;</span>“¡Atsah, mina apujuh, wait aneasam antugtukta! Wi yamaik ashí mina pataag aidaush antuinamunum tajame: Au nugkak ame jukita amina amaajame, tuja waaya aushkam aminu ati, nuwi amina nuwem ukusta”, tiuwai.   </div><div class='p'> <span class="verse" id="V12">12&#160;</span>Tusa tima Abraham aents nugkentin ijunbaunmanini ataktu tsuntsuma pagkainiuwai,   <span class="verse" id="V13">13&#160;</span>nunik dita emtin Efrógkan chichajak:  </div><div class='p'>“¡Wait aneasam antugtukta! Wi kuichkin nugka akiken amaag duka wait aneasam jukita. Dutikawamin wisha anentag mina duwag jajutka nunash ukustajai”, tau.   </div><div class='p'> <span class="verse" id="V14">14&#160;</span>Tama Efrón Abrahaman ayaak:   </div><div class='p'> <span class="verse" id="V15">15&#160;</span>“¡Mina apujuh antugtukta! Nugkak akikai cuatrocientos plata najanamu. Tujash juna akikega duka chichamjuk pujuchmi. Dekas nuwem jaka duka ukusta”, tiuwai.   </div><div class='p'> <span class="verse" id="V16">16&#160;</span>Tima nunak antusag Abraham Efrón hitita aents aidaun emtin imaan akikai tibaunak imatiksag kuichkin juki akikmakui.   <span class="verse" id="V17">17&#160;</span>Dutikau asa, Efrógkan nugke Macpelá Mamrenum etsa minitaiya nuni awa nunak ashí niinu emauwai. Tuja nuigtushkam nunú nugkanum waa aunak, ashí numi múun aidaujai,   <span class="verse" id="V18">18&#160;</span>ashí Abrahamdauk wajasui. Tuja Abraham nugkan sumakua nunak hitita aents aidau emtin nuigtushkam tikich aents nunú yaaktanum utsanaidaush antuinamunum sumakui.   </div><div class='p'> <span class="verse" id="V19">19&#160;</span>Nuna ashí umika, Abraham niina nuwe jakaun juki, Mamrenum wajasa diyam etsa minitainini Hebrón tutai Canaán nugkanum waa Macpelánum awa nuwi ukusui.   <span class="verse" id="V20">20&#160;</span>Aatus nunú nugkak, waajai, hitita aentsun nugke aajakun, Abraham sumakua duka, niina ukumatai wajasui.   </div><ul class='tnav'>
<li><a href='index.htm'>Génesis</a></li>
<li><a href='GEN22.htm'>&lt;</a></li>
<li><a href='GEN.htm'>23</a></li>
<li><a href='GEN24.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
