<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Salmos 139</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/PSA139.htm" />
</head>
<body>
<ul class='tnav'>
<li><a href='index.htm'>Salmos</a></li>
<li><a href='PSA137.htm'>&lt;</a></li>
<li><a href='PSA.htm'>139</a></li>
<li><a href='PSA145.htm'>&gt;</a></li>
</ul>
<div class="main">
 
<div class='chapterlabel' id="V0"> 139</div><div class='s'>Apajuík ashí wainui </div> <div class='d'>David kantamamu </div> <div class='q'> <span class="verse" id="V1">1&#160;</span>Tuke Pujuuwah, ame minak shiig dekagme.   </div><div class='q'> <span class="verse" id="V2">2&#160;</span>Ame wi dutikamu aina duka ashí dekame,  </div><div class='q'>amek atushat pujusmesh,  </div><div class='q'>wi wajuk anentaimja dushakam dekame.   </div><div class='q'> <span class="verse" id="V3">3&#160;</span>Wi wajuk wekaeja duka amek ashí dekame,  </div><div class='q'>¡wi wajina takaja dushakam ashí dekame!   </div><div class='q'> <span class="verse" id="V4">4&#160;</span>Wika eke chichatsaig,  </div><div class='q'>wi wajina titag taja duka amek  </div><div class='q'>emtikam dekame.   </div><div class='q'> <span class="verse" id="V5">5&#160;</span>Ame minak ashí tententuam,  </div><div class='q'>amina uwegmin achigsam pujame.   </div><div class='q'> <span class="verse" id="V6">6&#160;</span>Wika amina yachajum imana nunak  </div><div class='q'>kakajus dekamainchau dekapeajai.  </div><div class='q'>Mina dekatjuk nuwig makichkish jegatsui.   </div><div class='b'> &#160; </div> <div class='q'> <span class="verse" id="V7">7&#160;</span>Amina Wakanmin ukuknush ¿tuki wetaja?  </div><div class='q'>Ame ashí nugkanum dekam nuniaish,  </div><div class='q'>¿wisha itug tupikaknuk uumjuktagme?   </div><div class='q'> <span class="verse" id="V8">8&#160;</span>Wi nayaimpinum wakamtaish,  </div><div class='q'>amek nuwi pujuttame,  </div><div class='q'>tuja wi nugka initken akaikimtaish,  </div><div class='q'>amek nuwishkam pujuttame.   </div><div class='q'> <span class="verse" id="V9">9-10&#160;</span>Wi nanaakan etsa minitaiya nuni wemataish,  </div><div class='q'>ame minak achigkau atatme,  </div><div class='q'>tuja etsa akaetaiya nuni nayantsa amain wenu  </div><div class='q'>pujusmataishkam, ame minak yainkattame.   </div><div class='q'> <span class="verse" id="V11">11&#160;</span>Wi suwenum uumkatjai tumainaitjai,  </div><div class='q'>tuja nuniachkush tsawaiya nunú suwe wajasmataish,   </div><div class='q'> <span class="verse" id="V12">12&#160;</span>suwea duka minak aminig ugmaitsui;  </div><div class='q'>ame diismak kashia duka tsaaptinai.  </div><div class='q'>¡Ame diismak suwea duka tsaaptinjai betekai!   </div><div class='b'> &#160; </div> <div class='q'> <span class="verse" id="V13">13&#160;</span>Ame mina iyashjuk najatjuawaitme,  </div><div class='q'>ame minak, mina dukuju wakeen najatuawaitme.   </div><div class='q'> <span class="verse" id="V14">14&#160;</span>Wika ame imatiksa najanamu asan see tajame,  </div><div class='q'>ame najanamu aina duka ashí pegkejai.  </div><div class='q'>¡Wika nunak shiig dekajai!   </div><div class='q'> <span class="verse" id="V15">15-16&#160;</span>Wi initak wainkachbau  </div><div class='q'>mina dukuju wakeen najaneauwaitag duka ame waitmayume,  </div><div class='q'>eke najaneaig wajupa tsawan pujustinaitja duka  </div><div class='q'>ame umigtukuitme.  </div><div class='q'>¡Nunú amina papiigmin agagbauwai!   </div><div class='b'> &#160; </div> <div class='q'> <span class="verse" id="V17">17&#160;</span>Chah Apajuíjuh,  </div><div class='q'>amina anentaimtagmia nunak  </div><div class='q'>shiig anentaimja ejeyin  </div><div class='q'>dekamainchau dekapeajai.  </div><div class='q'>¡Untsu nuna pachisan augmattsatag takun  </div><div class='q'>ima utugchat dekapmainaitjai!   </div><div class='q'> <span class="verse" id="V18">18&#160;</span>Nuna dekapagtajai takunush,  </div><div class='q'>kamatak kuashta iman asamtai,  </div><div class='q'>kakajus dekapamaitsujai.  </div><div class='q'>¡Tuja kanaja shintaish amek wijaig pujame!   </div><div class='b'> &#160; </div> <div class='q'> <span class="verse" id="V19">19&#160;</span>Apajuíyah, aents pegkegchau aina duka ijinata,  </div><div class='q'>dutikakum magkagtin aidaushkam datupatjukta.   </div><div class='q'> <span class="verse" id="V20">20&#160;</span>Nunú aents aidauk amina daagmin pachisag  </div><div class='q'>pegkegchaun chichainawai.  </div><div class='q'>Nuninak amijai wainak shiwagmagainawai.   </div><div class='q'> <span class="verse" id="V21">21&#160;</span>Tuke Pujuuwah,  </div><div class='q'>amina kajegtamaidaunak wishakam kajejajai,  </div><div class='q'>tuja amina dakitjamaidaunashkam  </div><div class='q'>dutiksanuk dakitajai.   </div><div class='q'> <span class="verse" id="V22">22&#160;</span>¡Nunú aents aidaunak shiig senchi kajejajai!  </div><div class='q'>Amina shiwaajum aina duka  </div><div class='q'>mina shiwag ainawai.   </div><div class='q'> <span class="verse" id="V23">23&#160;</span>Chah Apajuíyah,  </div><div class='q'>mina anentaijush shiig diigtusta,  </div><div class='q'>dutikam mina anentaimtajush shiig dekapjuttsata.   </div><div class='q'> <span class="verse" id="V24">24&#160;</span>Tudau jintan aintsujash nunú diigtusta,  </div><div class='q'>nuniakum jinta pujut nagkankashtinnum  </div><div class='q'>ekagtina nuni etita.   </div><ul class='tnav'>
<li><a href='index.htm'>Salmos</a></li>
<li><a href='PSA137.htm'>&lt;</a></li>
<li><a href='PSA.htm'>139</a></li>
<li><a href='PSA145.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
