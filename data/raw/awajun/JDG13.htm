<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Jueces 13</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JDG13.htm" />
</head>
<body>
<ul class='tnav'>
<li><a href='index.htm'>Jueces</a></li>
<li><a href='JDG09.htm'>&lt;</a></li>
<li><a href='JDG.htm'>13</a></li>
<li><a href='JDG14.htm'>&gt;</a></li>
</ul>
<div class="main">
 
<div class='chapterlabel' id="V0"> 13</div><div class='s'>Sansón akiinamu </div> <div class='p'> <span class="verse" id="V1">1&#160;</span>Israel aents aidauk Tuke Pujuu umigtan kajimatkiag ataktushkam pegkegchaun takaidau. Nuniagtai Tuke Pujuu ditan idaisauwai. Dutikamtai filisteo aidau cuarenta mijan waitkasu ainawai.   </div><div class='p'> <span class="verse" id="V2">2&#160;</span>Tuja nunú tsawantin makichik aents Dan wegantu Manoa daagtin yaakat Soránum pujujakui. Niina nuweg uchi uchigmachu asamtai uchijig atsujakui.   <span class="verse" id="V3">3&#160;</span>Makichik tsawantai Apajuí ángeltsukaita tumain nayaimpinmaya nunú nuwan wantintuk chichajak:  </div><div class='p'>“Amek yaunchuk nagkamsam uchigmachuitme. Tujash yamai ejapjuktatme, nunikam uchi aishmag uchigmaktatme.   <span class="verse" id="V4">4&#160;</span>Nuadui umutai vino nuniachkush tikich uwaja nampetai aidauk makichkish uwajaipa. Tuja Tuke Pujuu dakitamu aina dushakam yuwawaipa,   <span class="verse" id="V5">5&#160;</span>wagki uchi aishmag uchigmaktatam duka atatui Nazareo.<a href="#FN1" class="notemark">*<span class="popup">“Nazareo” tawa nunak Apajuínu asa pegkegchaunak makichkish takaschatjai tumamiu aidaun takau tawai.</span></a> Nunú uchi intashig awagchamu atatui, wagki nii múun wajasa filisteo aidau Israel aents aidaun waitkaina nuna ayamjuk agkanmitkattawai”, tiuwai.   </div><div class='p'> <span class="verse" id="V6">6&#160;</span>Tusa tima aishin ujaktatus wejiuwai. Nunik jegaa ujaak:  </div><div class='p'>“Apajuí ángeljai betek wi pujamunum tajutuame. Nuniakui senchi puyatkamjai, wagki Apajuí ángeljai betek asamtai. Yaitpa tusanuk wikish iniaschamjai, tuja niishkam niina daajinak tujutchame.   <span class="verse" id="V7">7&#160;</span>Untsu uchi uchigmaktatme tusa tujutmae. Nuna tusa, yamai nagkamsamek vino uwajaipa, tuja tikich uwaja nampetai aina dukesh uwajaipa, tujutmae. Nuigtush pegkegchau aina duka yuwawaipa. Tuja ame uchi uchigmaktatam duka uchi eke akiintsaig Apajuínu etegkamu asa, wika pegkegchau aina nunak takaschatjai tumamiu asa pegkegchaunak takatsuk, jau aina numamtin uchik atatui, tujutmae”, tiuwai.   </div><div class='p'> <span class="verse" id="V8">8&#160;</span>Tusa ujakam Manoa Tuke Pujuun segaak aatus tiuwai: “Apujuh, ame aents awemaum nunú ataktu awekagtita tusan segajame, nunú taa uchi akiinkuish itugkattaji nuna ujapakti taji”, tiuwai.   </div><div class='p'> <span class="verse" id="V9">9&#160;</span>Tusa segam Apajuí Manoa sumamunak betek umikui. Nuniak nuwa ajanum wekaetatman Apajuí ángeljai betek ataktu wantintukui. Tuja Manoa niijai wekaechau asamtai,   <span class="verse" id="V10">10&#160;</span>tupikaki weuwai ujaktatus. Nunik ujaak:  </div><div class='p'>“¡Aentsun wi wainkabiag nunú ataktu wantintugkae!” tiuwai.   <span class="verse" id="V11">11&#160;</span>Tusa ujakam Manoa niina nuwejai nunú aents pujamunum weuwai. Nunik jegantun iniak:  </div><div class='p'>“¿Ameka tikich tsawantin mina duwagjai chichasmayum?” Tusa tama nii ayaak:  </div><div class='p'>“Ehe, witjai”, tiuwai.   <span class="verse" id="V12">12&#160;</span>Tusa tutai Manoa chichajak:  </div><div class='p'>“Ame mina duwag tium nunú uminkuish ¿wajuk uchish kuitamainaitji? ¿Tuja uchish itugkattaji?” tau.   </div><div class='p'> <span class="verse" id="V13">13&#160;</span>Tusa tutai ángel tumain wantinkauwa nunú Manoan ayaak:  </div><div class='p'>“Wi amina nuwemin timag nunak imatiksag umikti.   <span class="verse" id="V14">14&#160;</span>Vino najanamun uwajaigka. Tuja tikich umutai uvanmaya najanamu aidaunash uwajaigka, nuigtushkam tikich umutai kajiau aidaunashkam uwajaigka. Tuja tikich yutai aidaun Apajuí dakita nunak yuwawaigka. Wi tibaunak Imatiksag umikti”, tau.   </div><div class='p'> <span class="verse" id="V15">15-16&#160;</span>Tusa tama, Apajuíyap ángeljai betek wantintujuk tujutua tachau asa chichajak:  </div><div class='p'>“Wait aneasam juwi jutijai juwakta, nunikamin chivo tsakatan maa inajuamtai yuwami”, tau.  </div><div class='p'>Tusa tama nunú ángeljai beteka nunú niina ayaak:  </div><div class='p'>“Wi juwi juwaknush amina yutaigminak amejai jimagtuknuk yumaitsujai. Untsu chivo tsakat maam nuna neje ashí apeakum Tuke Pujuu emematta”, tiuwai.   </div><div class='p'> <span class="verse" id="V17">17&#160;</span>Tusa tama Manoa niina chichajak:  </div><div class='p'>“Untsu amina daagmesh yaita dukesh ujajatkata, nuna dekau asan ame tukagtam nunú uminkui see kuashat titagme”, tiuwai.   </div><div class='p'> <span class="verse" id="V18">18&#160;</span>Tutai Apajuí ángeljai betek wantinkauwa nunú niina ayaak:  </div><div class='p'>“¿Wagka mina daajush dekatasamesh wakegame? Mina daajuk shiig pegkeja ibau asa kakajus dekamaitsui. Nuadui uukbaujai betekai”, tiuwai.   </div><div class='p'> <span class="verse" id="V19">19&#160;</span>Tusa timatai chivo tsakatan, ajak aidaun neje juukbaujai ijumag juki, kayanum patai nuna ashí apeak Tuke Pujuun emematiuwai. Nuna dutikamtai Tuke Pujuu Manoan niina nuwejai wainchatai pegkeg aidaun iwaintukui.   <span class="verse" id="V20">20&#160;</span>Tuja Manoa niina nuwejai chivon maa apeauwa nunú bukuitamunum Apajuí ángeljai betek nuwi pachitkau yaki waun wainkajui. Nuna wainkag tsuntsumawag nijayin nugka antig pujusajui.   <span class="verse" id="V21">21&#160;</span>Nuna Manoa wainak anentaimjauwai, dekas Tuke Pujuuwap ángeljai betek wantinkaun wainkaja tiuwai. Duwi nagkamsag niinak tuja niina nuwenakesh ataktuk wantintukchauwai.   </div><div class='p'> <span class="verse" id="V22">22&#160;</span>Nuna wainkau asa niina nuwen chichajak:  </div><div class='p'>“Iik dekas Apajuí wainkau asa jakattaji”, tiuwai.   </div><div class='p'> <span class="verse" id="V23">23&#160;</span>Tutai niina nuwe ayaak:  </div><div class='p'>“Tuke Pujuu iina mantamatag takug, ii kuntin maa nuna neje ashí apeaku, ajak juukbaujai apeag nuna dakitmain wajake. Tuja iina iwaintugmaka nunashkam iwaintugmamainchau awajtamkae. Nuigtushkam iina ujapaka nunash ujapamainchau awajtamkae”, tiuwai.   </div><div class='p'> <span class="verse" id="V24">24&#160;</span>Duwi pujus niina nuwe ejapjuk uchi aishmagkun uchigmakui. Nunikmatai adaikauwai Sansón. Nunú uchi muumpatai Tuke Pujuu pegkegnum yaijakui.   <span class="verse" id="V25">25&#160;</span>Tuja makichik tsawantai yaakat Sorá Estaoljai niiniaku aajakua nuna ejapeen Danka nugke aajakua nuwi Sansón pujaun Apajuín Wakani egkemtujui.   </div><ul class='tnav'>
<li><a href='index.htm'>Jueces</a></li>
<li><a href='JDG09.htm'>&lt;</a></li>
<li><a href='JDG.htm'>13</a></li>
<li><a href='JDG14.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V5">13:5</a>
<span class="ft">“Nazareo” tawa nunak Apajuínu asa pegkegchaunak makichkish takaschatjai tumamiu aidaun takau tawai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
