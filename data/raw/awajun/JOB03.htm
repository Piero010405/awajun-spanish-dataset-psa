<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Job 3</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/JOB03.htm" />
</head>
<body>
<ul class='tnav'>
<li><a href='index.htm'>Job</a></li>
<li><a href='JOB02.htm'>&lt;</a></li>
<li><a href='JOB.htm'>3</a></li>
<li><a href='JOB04.htm'>&gt;</a></li>
</ul>
<div class="main">
 
<div class='ms'>Job niina kumpaji aidaujai chichasbau  </div><div class='chapterlabel' id="V0"> 3</div><div class='mr'>(3—27)  </div><div class='s'>Job senchi waitiak kajeka chichakbau </div> <div class='p'> <span class="verse" id="V1">1-2&#160;</span>Jopak imanik waitiakush, chichatsuk pujau tikima atsanmainchau dekapeak chichakui. Nuniak:  </div><div class='q'>“Wika akiinmainchaunas  </div><div class='q'>akiinawabiagtai tajai.   </div><div class='q'> <span class="verse" id="V3">3&#160;</span>¡Tsawan wi akiinamua  </div><div class='q'>duka pegkegchau atin ati!  </div><div class='q'>Tuja wi akiinamtai kashi chichainak:  </div><div class='q'>Aishmag akiinae tujutiu aina dushakam  </div><div class='q'>pegkegchau atin ati.   </div><div class='q'> <span class="verse" id="V4">4&#160;</span>¡Wi akiinawaitag nunú tsawannak  </div><div class='q'>Apajuí suwe emamainnas aikachamiatai,  </div><div class='q'>Apajuí nunú tsawantan kajimatkiu ataik,  </div><div class='q'>tsawaumainchaun tsawajui!   </div><div class='q'> <span class="verse" id="V5">5&#160;</span>¡Wagkag nunú tsawantinish  </div><div class='q'>makichik suwe dupajam iyagchabi!  </div><div class='q'>¡Nunú tsawannak yujagkim suwe ijia  </div><div class='q'>emegkaumainnas aikachamiatai!  </div><div class='q'>¡Etsa etsantun epenak suwe ishamain  </div><div class='q'>emama imatika emegkaumainnas aikachamiatai!   </div><div class='q'> <span class="verse" id="V6">6&#160;</span>¿Wagkag nunú kashia duwi mina dukug  </div><div class='q'>ejapjukua dusha, suwe wajas megkaekachabi?  </div><div class='q'>¡Nunú tsawantin kashi mina dukug  </div><div class='q'>mina ejapjutkauwa duwi nagkamsag  </div><div class='q'>tsawan aidauk, nantu aidauk, mijan aidauk  </div><div class='q'>dekapamainchaus ayatai!   </div><div class='b'> &#160; </div> <div class='q'> <span class="verse" id="V7">7&#160;</span>“¡Mina dukujuk nunú kashia duwik  </div><div class='q'>ejapjuchu wemainnas nunikchamiatai,  </div><div class='q'>nunikuitkuig makichik aentskesh  </div><div class='q'>aishmag akiinae tusag tumainchau wajakajui!   </div><div class='q'> <span class="verse" id="V8">8&#160;</span>¡Tunchi aidau, makichik kuntin múun  </div><div class='q'>nayants puju Leviatán tutaya nuna iwishtug  </div><div class='q'>nii wakegamu dutikati  </div><div class='q'>tumainnas dutikachajabiatai!  </div><div class='q'>Nunú tunchi aidaush  </div><div class='q'>¿wagkag nunú kashi aajakua nunash emesjachajabi?  </div><div class='q'>dutikau agtaik mina  </div><div class='q'>dukujuk ejapjumainchau wajakui.   </div><div class='q'> <span class="verse" id="V9">9&#160;</span>¡Yaya tsawagtatak etsantin aidau,  </div><div class='q'>mina dukug ejapjutkamtai,  </div><div class='q'>ejampek etsanjau aina  </div><div class='q'>nunak etsanmainchaus ayatai.  </div><div class='q'>Tsawan tsawagmatai, etsa jiinu  </div><div class='q'>wainna duka wainnamainchau wajakui!   </div><div class='q'> <span class="verse" id="V10">10&#160;</span>¡Mina dukug kashi ejapjutkauwa nunú  </div><div class='q'>kashia duka pegkegchau atin ati!  </div><div class='q'>wagki jakati tutsuk  </div><div class='q'>akiinati tusa tujutiu asamtai,  </div><div class='q'>nunú kashi aajakua duwi akiina pujusan,  </div><div class='q'>senchi waitiag ankatin asamtai.   </div><div class='q'> <span class="verse" id="V11">11&#160;</span>¿Wagkanuk mina dukujui  </div><div class='q'>egkemsanuk jakachamiaja?  </div><div class='q'>Nuniachkunush ¿wagkanuk  </div><div class='q'>yama akiinmawaik jakachamiaja?   </div><div class='q'> <span class="verse" id="V12">12&#160;</span>¿Wagkag wi akiinamtaish,  </div><div class='q'>mina dukujush kuitamjukabi?  </div><div class='q'>¿Wagkag muntsujinash amunstuawabi?   </div><div class='q'> <span class="verse" id="V13">13&#160;</span>Yama akiinmawaik jakauwaitkunuk,  </div><div class='q'>utugchatji atsugbau shiig kanak tepemaina  </div><div class='q'>numamtuk, yamai ayamkun tepemainaitjai.   </div><div class='q'> <span class="verse" id="V14">14&#160;</span>Yaunchuk jakauwaitkunuk apu aidau,  </div><div class='q'>dita atuwe aidaujai,  </div><div class='q'>jega múun aidaun jegamjau aidau  </div><div class='q'>jinawajua nujai ijunja pujumain wajajai.   </div><div class='q'> <span class="verse" id="V15">15&#160;</span>Nuniachkunush maki makichik nugka apuji  </div><div class='q'>aajaku aidau, dita pujusa  </div><div class='q'>inamtaiji aajakunum oro  </div><div class='q'>aidaun, jiju plata aidaun  </div><div class='q'>utuamajaku aina nujai  </div><div class='q'>ijunjan pujumain wajajai.   </div><div class='q'> <span class="verse" id="V16">16&#160;</span>¿Wagkag uchi jakau akiidaun  </div><div class='q'>ukusa ajapin aina dutika ajapjuachajabi?   </div><div class='q'> <span class="verse" id="V17">17&#160;</span>Aents pegkegchau jakauk,  </div><div class='q'>pegkegchaunak taka pujumaitsui,  </div><div class='q'>tuja tikich aentsnashkam  </div><div class='q'>pegkegchaunum inakug waitkamaitsui.  </div><div class='q'>Tuja aents pimpiki yaweja  </div><div class='q'>pujaushkam jakug ayamui.   </div><div class='q'> <span class="verse" id="V18">18&#160;</span>Nuwi batsamas achikbau  </div><div class='q'>aajaku aidauk agkan batsatui,  </div><div class='q'>wagki takata apuji senchi takatsjume,  </div><div class='q'>tusa jiyaku suwimchamu asag.   </div><div class='q'> <span class="verse" id="V19">19&#160;</span>Nuwig batsatui aents  </div><div class='q'>eme anentsa diitai aidau,  </div><div class='q'>imanchaush aidaushkam betekmas batsatui.  </div><div class='q'>Inaku waitkatai jinau aidaush  </div><div class='q'>apuji waitkascham agkan batsatui.   </div><div class='b'> &#160; </div> <div class='q'> <span class="verse" id="V20">20&#160;</span>“¿Wagkag Apajuísh aents  </div><div class='q'>waittsatnunash akiinati tawa?  </div><div class='q'>¿Wagkag aents kuashat waitiaunash  </div><div class='q'>iwaku pujusti tawa?   </div><div class='q'> <span class="verse" id="V21">21&#160;</span>Aents jakatatus egauk wamak jatsui,  </div><div class='q'>waji pegkeg akik uukbaun wainkatatus  </div><div class='q'>egama imatika jakatatus egakush jatsui.   </div><div class='q'> <span class="verse" id="V22">22&#160;</span>Nunú aents shiig aneamujiya duka  </div><div class='q'>jakamtai ukusam megkaga nunuwai.   </div><div class='q'> <span class="verse" id="V23">23&#160;</span>Niinash waji utugchatak ajiti nunak  </div><div class='q'>Apajuík dekamtiktsui.  </div><div class='q'>Nuadui aents wainmachujai betek,  </div><div class='q'>jinta wetai epenbaunum  </div><div class='q'>wetakama tujimaina numamtuk wajawai.   </div><div class='b'> &#160; </div> <div class='q'> <span class="verse" id="V24">24&#160;</span>“Yujumak yumainun idaikun,  </div><div class='q'>wake besemag dekapeakun buutjai,  </div><div class='q'>umutain umakun pujumainun  </div><div class='q'>senchi waitiakun kajeajai.   </div><div class='q'> <span class="verse" id="V25">25&#160;</span>Ashí mina ishamtaig ayá nunú,  </div><div class='q'>dekas mina uwaktin ayá nunú  </div><div class='q'>yamai waitkajawai.   </div><div class='q'> <span class="verse" id="V26">26&#160;</span>Makichkish ayamainchau dekapeajai,  </div><div class='q'>mina anentaijun ichichtujug  </div><div class='q'>shiig anemtijumainuk atsawai.  </div><div class='q'>Shiig aneasan agkan pujumainchau,  </div><div class='q'>ayatak waugkamin dekapeajai”, tiuwai Job.   </div><ul class='tnav'>
<li><a href='index.htm'>Job</a></li>
<li><a href='JOB02.htm'>&lt;</a></li>
<li><a href='JOB.htm'>3</a></li>
<li><a href='JOB04.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
