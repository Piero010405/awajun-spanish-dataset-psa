<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Mateo 8</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/MAT08.htm" />
</head>
<body>
<ul class='tnav'>
<li><a href='index.htm'>Mateo</a></li>
<li><a href='MAT07.htm'>&lt;</a></li>
<li><a href='MAT.htm'>8</a></li>
<li><a href='MAT09.htm'>&gt;</a></li>
</ul>
<div class="main">
 
<div class='chapterlabel' id="V0"> 8</div><div class='s'>Aents lepragtinun Jesús etsagagbau </div> <div class='r'>(Mr. 1.40-45; Lc. 5.12-16)  </div><div class='p'> <span class="verse" id="V1">1&#160;</span>Nuna Jesús ashimak nainnumia akaiki wetai, kuashat aents saetukaju.   <span class="verse" id="V2">2&#160;</span>Nuniai makichik aents jata lepra achikam jaak pujau wainak, Jesusan jegantun niina eemtin tikishmag pujus segaak:  </div><div class='p'>—Apuh, wakegakmek etsaentumainaitme, tau.   </div><div class='p'> <span class="verse" id="V3">3&#160;</span>Tama Jesús uwejin antiak:  </div><div class='p'>—Wakegajai, pegkeg wajastá, tiuwai. Tamawaik leprak megkaekauwai.   <span class="verse" id="V4">4&#160;</span>Nunikmatai Jesús chichajak:  </div><div class='p'>—Nijah, makichik aentskesh ujakaipa, sacerdote jegajuam wantintukta, nuniakum ofrenda susata Moisés dutikata tibauwa dutiksamek, ditashkam waipakag dekas tsagaje tujamtinme, tiu.   </div><div class='s'>Jesús Capernaumnumia capitani inaken etsagagbau </div> <div class='r'>(Lc. 7.1-10; Jn. 4.43-54)  </div><div class='p'> <span class="verse" id="V5">5&#160;</span>Jesús Capernaúm jegattaman capitán jegantauwai aujsatatus.   <span class="verse" id="V6">6&#160;</span>Nunik:  </div><div class='p'>—Apuh, mina inakeg ashí iyashí najaimak shiig senchi waitiak buchitmainchau wajas jegajui tepawai, tiuwai.   </div><div class='p'> <span class="verse" id="V7">7&#160;</span>Tama ni ayaak:  </div><div class='p'>—Ayú, wi anui taan etsagagtajai, tiuwai.   </div><div class='p'> <span class="verse" id="V8">8&#160;</span>Tutai capitán<a href="#FN1" class="notemark">*<span class="popup">“Capitán” tawa nunak tikich agagbaunmag “centurión” tuinawai.</span></a> ayaak:  </div><div class='p'>—Apuh, wika amea ibauk mina jegajui utuamak amaitsujai; ayatak chichamaik tsagagti tujutta, tamak mina inakjush tsagagtatui.   <span class="verse" id="V9">9&#160;</span>Wagki wikishkam apu umigbau ajutui, antsag suntag mina umigtuidaush ajutuinawai, nunú aina nuiyan wi: “Wetá”, tamak wegawai. Tikichia nuna: “Taata”, tamak minawai; aikasnuk mina inakjunash: “Ju dutikata”, tamak dutikawai, tau.   </div><div class='p'> <span class="verse" id="V10">10&#160;</span>Nuna tutai Jesús antuk anentai jegagchau, nunik niina saetus minina nuna chichajak:  </div><div class='p'>—Dekas tajime, Israel aina nuiyanakesh imatika dekaskeapi tabau ajamunak wainkachjai.   <span class="verse" id="V11">11&#160;</span>Nunin asamtai tajime: Etsá minitaijinia, etsá akaetaijinia kuashat aents aidau kaunkagtinai, nunikag Apajuí inamtaijin nayaimpinum Abraham, Isaac, Jacob aina nujai pekaamsag yuawagtinai,   <span class="verse" id="V12">12&#160;</span>tujash Apajuí inamtaijin wayatnume tibau aina duka, agaa jiikí suwenum ajapeam agtinai, dutikam nui batsamas butuinak nainak takegtú batsamtin ainawai, tau.   </div><div class='p'> <span class="verse" id="V13">13&#160;</span>Nuna tii Jesús capitanin chichajak:  </div><div class='p'>—Wakitkita, ame dekas ashí nuniktatuapi tame duka imatiksag uminkattawai, tau. Nuna tiuwa duik inakshakam tsagajui.   </div><div class='s'>Jesús Pedro tsatsají etsagagbau </div> <div class='r'>(Mr. 1.29-31; Lc. 4.38-39)  </div><div class='p'> <span class="verse" id="V14">14&#160;</span>Nuna tusa ukuak Jesús Pedro jeen weuwai, nui jegakmá Pedro tsatsají senchi tsuweak tepettaman wainkauwai.   <span class="verse" id="V15">15&#160;</span>Dutika Jesús uwegnum antigkui, dutikam tsuweamunak megkaekau, nunik nantakí Jesusan yutain ajampeau.   </div><div class='s'>Kuashat aents etsagakbau </div> <div class='r'>(Mr. 1.32-34; Lc. 4.40-41)  </div><div class='p'> <span class="verse" id="V16">16&#160;</span>Nunú tsawantaik kintamai, kuashat aents wakan pegkegchau egkemtuamu aidaun ikautuawajui; dutikawagmatai chichamenig wakan pegkegchau aidaunak jiijá ishiakui, dutika ashí jau aidaunash etsagaku.   <span class="verse" id="V17">17&#160;</span>Nunak profeta Isaías tibau aajakua nu uminkati tusa dutikauwai, duka: “Nigki jutii kakakchamujinash, jatanashkam jukini”, tawai.   </div><div class='s'>Jesusa jintintaiji agtatus wakejukaju aidau </div> <div class='r'>(Lc. 9.57-62)  </div><div class='p'> <span class="verse" id="V18">18&#160;</span>Jesús kuashat aents tuwajuinam wainak, ni jintintaiji aidaun: —Amain wegagmi, tiuwai.   <span class="verse" id="V19">19&#160;</span>Nuniai makichik maestro chicham umiktinun jintinkagtin jegantun:  </div><div class='p'>—Maestroh, wisha ame tuwig wekaetam nuniakminish tuke amijaig wekaesatin atajai tajai, tau.   </div><div class='p'> <span class="verse" id="V20">20&#160;</span>Tutai Jesús ayaak:  </div><div class='p'>—Kujancham aidau waajig ajuinawai, antsag yakiya pishak aidaushkam pasugkeg ajuinawai; tujash Aentsmaga akiinauwa duka buuké atumsa ayamainjigkesh atsujui, tiu.   </div><div class='p'> <span class="verse" id="V21">21&#160;</span>Nuna tutai makichik niina jintintaiji aina nuiya:  </div><div class='p'>—Apuh idaitusta, dekatkauk wenu mina apajun ukusan ukuakun nemagkatjame, tau.   </div><div class='p'> <span class="verse" id="V22">22&#160;</span>Tutai Jesús ayaak:  </div><div class='p'>—Amek nemagtukta, idaisata wakanin jakau aina nu jakau aidaunak ukustinme, tiuwai.   </div><div class='s'>Jesús dase imijkamu </div> <div class='r'>(Mr. 4.35-40; Lc. 8.22-25)  </div><div class='p'> <span class="verse" id="V23">23&#160;</span>Nuna tusa ukuak Jesús ni jintintaiji aidaujai barcanum chimpimjag weajui.   <span class="verse" id="V24">24&#160;</span>Nunik weenai dase shiig senchi dasentu, imaniau asa tsukatak barcanum yumik senchi yajanu; tujash Jesusak kanag egketu,   <span class="verse" id="V25">25&#160;</span>imanitai niina jintintaiji aidau jegaantag ishintainak:  </div><div class='p'>—¡Apuh, uwemtikagtugta jakektatji! tuidau.   </div><div class='p'> <span class="verse" id="V26">26&#160;</span>Tama ditan ayaak:  </div><div class='p'>—¿Wagka sapigmajume aents imatikas dekaskeapi tuchau aidauwah?  </div><div class='p'>Tusa nantakí dasen, kuchanashkam imijiaku, dutikam kuchashkam miyasuch wajas patamsauwai.   <span class="verse" id="V27">27&#160;</span>Dutikamtai ditak pempeentunisag:  </div><div class='p'>—¿Jusha wají aents asamtaiya dasesh, kuchash ni chichamenash antujuinawa? tudaiyinau.   </div><div class='s'>Gadaranmaya aents aidau wakan pegkegchau egkemtuamu </div> <div class='r'>(Mr. 5.1-20; Lc. 8.26-39)  </div><div class='p'> <span class="verse" id="V28">28&#160;</span>Nunik Jesús kuchá amain katigkú, nugka gadaranmaya aidau batsamtain, nuniai jimag aents iwanch egkemtugbau aidau ukumatainmaya jiinkiag Jesusan jegantaju. Nunú aents aidauk senchi kajen aidau asamtai, nunú jintanmag makichkish nagkaemamainchau aajakui;   <span class="verse" id="V29">29&#160;</span>nunik untsumainak:  </div><div class='p'>—¿Apajuí Uchijiyah, jutiish utugkagtukta tame? ¿Tsawan jegatsaigkik juish suwimak sukagtustasam minam? tuidau.   </div><div class='p'> <span class="verse" id="V30">30&#160;</span>Tuja kuashat kuchishkam ikaa yuwak batsatu,   <span class="verse" id="V31">31&#160;</span>nuniau asamtai wakan pegkegchau aidau Jesusan segainak:  </div><div class='p'>—Ju aentsnumia jiijatkumek, au kuchi batsata awi awekagtita.   </div><div class='p'> <span class="verse" id="V32">32&#160;</span>Tusá tama Jesús ayaak:  </div><div class='p'>—Wetajum, tiuwai.  </div><div class='p'>Tama wakan pegkegchau aidaushkam aentsnak ukuinak kuchinum utsanawajui, dutikam kuchishkam pisajag betsag tajaekaunum utsanawag kuchanum iyagkag jinawajui.   </div><div class='p'> <span class="verse" id="V33">33&#160;</span>Nunikagmatai kuchí kuitamin aidaushkam pisajag yaakat jegawag, kuchi jinamun pachis, tuja aents wakan pegkegchau egkemtuamu aidaushkam nunikagmae tusag ashí etsejuidau.   <span class="verse" id="V34">34&#160;</span>Tiagtai ashí yaaktanmaya aidauk Jesusan wainkagtatus wejiajui, nunik wainkag, juig pujutsuk yajá wetá tusag segajui.   </div><ul class='tnav'>
<li><a href='index.htm'>Mateo</a></li>
<li><a href='MAT07.htm'>&lt;</a></li>
<li><a href='MAT.htm'>8</a></li>
<li><a href='MAT09.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V8">8:8</a>
<span class="ft">“Capitán” tawa nunak tikich agagbaunmag “centurión” tuinawai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
