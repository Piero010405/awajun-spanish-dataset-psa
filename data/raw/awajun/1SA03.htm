<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 1 Samuel 3</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/1SA03.htm" />
</head>
<body>
<ul class='tnav'>
<li><a href='index.htm'>1 Samuel</a></li>
<li><a href='1SA02.htm'>&lt;</a></li>
<li><a href='1SA.htm'>3</a></li>
<li><a href='1SA04.htm'>&gt;</a></li>
</ul>
<div class="main">
 
<div class='chapterlabel' id="V0"> 3</div><div class='s'>Apajuí Samuelan mina takagtusta tibau </div> <div class='p'> <span class="verse" id="V1">1&#160;</span>Samuelak tsakataitak nagkamas sacerdote Elí takatai yayaak pujus Apajuín umijujakui. Nunú tsawantinig Tuke Pujuuk kakajus aentsnak wantintujakchauwai. Nuadui makichik aentsnakesh chichama etsegtugkati tusag ujajakchauwai.   </div><div class='p'> <span class="verse" id="V2">2&#160;</span>Elík muumpakiu asa shiig wainmamainchau dekapeak niina kanutaijin kanak tepejakui.   <span class="verse" id="V3">3&#160;</span>Nuniai Samuelak Apajuí jee pegkegmanum chicham umiktin agagbau egkeamu arca pujujakua nuwi niishkam kanak tepai, nunú jeganum jii ekemakbauk eke kajintsaig,   <span class="verse" id="V4">4&#160;</span>Tuke Pujuu niina untsuak:  </div><div class='p'>“¡Samuel, Samuel!” tama nii ayaak:  </div><div class='p'>“Juwi pujajai”, tiuwai.   </div><div class='p'> <span class="verse" id="V5">5&#160;</span>Tusa nantaki tupikaki Elí pujamunum jegantui. Nunik jeganta chichajak:  </div><div class='p'>“Pai taajai, ¿wagka untsugme?” tau.  </div><div class='p'>Tama Elí ayaak:  </div><div class='p'>“Wika aminak untsuatsjame, wakitkim kanagta”, tiuwai.  </div><div class='p'>Tusa tima wakitki tepesui.   <span class="verse" id="V6">6&#160;</span>Nunik tepaun Tuke Pujuu ataktu untsuak: “¡Samuel, Samuel!” tusa untsuam, nantaki Elí pujamunum jeganta chichajak:  </div><div class='p'>“Pai taajai, ¿wagka untsugme?” tau.  </div><div class='p'>Tama Elí ayaak:  </div><div class='p'>“Wika uchuchi aminak untsuatsjame, weme kanagta”, tiuwai.   </div><div class='p'> <span class="verse" id="V7">7&#160;</span>Samuelak Tuke Pujuunak makichkish wainchau tuja niina chichamenash antuchu asa yaki untsujua, tiuwai.   </div><div class='p'> <span class="verse" id="V8">8&#160;</span>Tujash Tuke Pujuu ataktu kampatuma juna untsukui.  </div><div class='p'>Tusa untsuam nantaki Elí pujamunum jeganta chichajak:  </div><div class='p'>“Juwi taajai, ¿wagka untsugme?” tau.  </div><div class='p'>Tutai Elí anentaimas dekas Tuke Pujuu untsuamap tawa tiuwai.   <span class="verse" id="V9">9&#160;</span>Nuadui chichajak:  </div><div class='p'>“Wakitkim tepesta, nuniamin ataktu untsugmakuig: ‘Mina Apujuh, amina inakminuk juwi pujajai, waji tame tujutta’ tita”, tiuwai. Tusa tima Samuel wakitki tepesui.   </div><div class='p'> <span class="verse" id="V10">10&#160;</span>Nunik tepettaman, Tuke Pujuu ataktu jegantun yaunchuk untsukbaunak dutiksag untsuak:  </div><div class='p'>“¡Samuel! ¡Samuel!” tama nii ayaak:  </div><div class='p'>“¡Mina Apujuh, waji tame tujutta, amina inakminuk juwi pujajai!” tiuwai.   </div><div class='p'> <span class="verse" id="V11">11&#160;</span>Tusa tama Tuke Pujuu niina chichajak:  </div><div class='p'>“Israel aents aidaunum makichik ishamainun iwainaktatjai. Nuna aents aidau wainkag ishamainak kujaidiagtatui.   <span class="verse" id="V12">12&#160;</span>Tuja wi Elí patayi aidaun pachisa timag nunak nunú tsawantin makichkish ewaetsuk umiktatjai.   <span class="verse" id="V13">13&#160;</span>Wi niina ujaakun, amina uchijum aidauk mina umigtutsuk pegkegchaun takasaju asagmatai, suwimkan susattajai timag nunak nigka shiig dekawai. Wagki, niina uchiji aidau mina pegkegchaun chichagtiagtaish, makichkish jintintuachu asamtai.   <span class="verse" id="V14">14&#160;</span>Nuadui Elí patayi aidauk Apajuí tudaun tsagkugtamjati tusag kuntinu maa apenakush, makichkish dita tudaujig tsagkujam achagtatui. ¡Wi nunak dekas nuniktinun tajai!” tiuwai.   </div><div class='p'> <span class="verse" id="V15">15&#160;</span>Tusa tima Samuel ataktu tepesui, nunik kanag tsawag, kashikmas nantaki Apajuí jee pegkegma nuna waitijin ujainiuwai. Tujash Samuelak Tuke Pujuu tibauwa nuna Elí ujatan ishamau.   <span class="verse" id="V16">16&#160;</span>Nunitai Elí untsuka chichajak:  </div><div class='p'>“¡Uchuchi Samuela!” tau. Tama nii ayaak:  </div><div class='p'>“¡Juwi pujajai!” tiuwai.   </div><div class='p'> <span class="verse" id="V17">17&#160;</span>Timatai Elí niina iniak:  </div><div class='p'>“¿Tuke Pujuush wajinjutpame? ¡Wait aneasam ugtukaipa! ¡Apajuí tujamauwa nunú ame mina ugtutaik nii suwimkan amastatui!” tiuwai.   </div><div class='p'> <span class="verse" id="V18">18&#160;</span>Tusa tama Samuel Apajuí tibaunak uugtsuk ashí niina ujakui. Tusa ujakam Elí senchi untsumak:  </div><div class='p'>“¡Aminak dekas Tuke Pujuu tujamne! ¡Nii tawa nunak imatiksag umikti!” tiuwai.   </div><div class='p'> <span class="verse" id="V19">19&#160;</span>Samuelak nuwig pujus tsakajui. Tuja Tuke Pujuu niinak yaigkui, nuadui Apajuí tibaun nii etsegkauwa duka imanisag ashí uminkauwai.   <span class="verse" id="V20">20&#160;</span>Tuke Pujuu mina chichamjun etsegtugkati tusa Samuelan etegkae tabaun Israel aents aidauk, Dan wegantu aidau nugken nagkamas, yaakat Beersheba tutaya imanui ashí dekawajui.   <span class="verse" id="V21">21&#160;</span>Tuja Samuelak yaakat Silónum Apajuí jee pegkejam aajakua nuwi pujau asamtai, Tuke Pujuu nuwi tuke niijai chichau asa ataktushkam chichaman ujakui.   </div><ul class='tnav'>
<li><a href='index.htm'>1 Samuel</a></li>
<li><a href='1SA02.htm'>&lt;</a></li>
<li><a href='1SA.htm'>3</a></li>
<li><a href='1SA04.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
