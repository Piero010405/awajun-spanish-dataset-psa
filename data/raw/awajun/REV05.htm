<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Iwainakbau 5</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/REV05.htm" />
</head>
<body>
<ul class='tnav'>
<li><a href='index.htm'>Iwainakbau</a></li>
<li><a href='REV04.htm'>&lt;</a></li>
<li><a href='REV.htm'>5</a></li>
<li><a href='REV06.htm'>&gt;</a></li>
</ul>
<div class="main">
 
<div class='chapterlabel' id="V0"> 5</div><div class='s'>Uwig </div> <div class='p'> <span class="verse" id="V1">1&#160;</span>Wainkabiajai ekeemtainum eketa nunú, uwejí untsujin makichik rollo<a href="#FN1" class="notemark">*<span class="popup">“Rollo” tawa juka, uwijá duwapé, chivo duwapé, asno duwapé aina jui agagbau pempeagbau aajakua nuna tawai.</span></a> mai yantamejai agagbau, sieteya imania achiamun takus ekeemtatman.   <span class="verse" id="V2">2&#160;</span>Nuigtú wainkabiajai makichik ángel senchigtin senchi untsumak: “¿Yaita dekas imanush, ju rollo achigbauwa juna kuwajug atimainush?” tusa iniimtatman.   <span class="verse" id="V3">3&#160;</span>Tujash nayaimpinmayagkesh, nugkayagkesh, nugká initkeniagkesh nuna rollo atijá nui agagbauwa nuna diimainuk makichkish atsusmayi.   <span class="verse" id="V4">4&#160;</span>Nuniakui wika senchi buutmaijai, wagki rollo atimainuk, nuna diisá augmainkesh atsusú asamtai.   <span class="verse" id="V5">5&#160;</span>Nuniai anciano aina nuiya makichik chichagtak: “Buutipa, Judá weantua nuna Leogji, David weantua nu depetmake, nuniku asa niiyai rollo sieteya imania achigbauwa nuna ukuitug ujamainuk”, tujutmayi.   </div><div class='p'> <span class="verse" id="V6">6&#160;</span>Takui diikman, ekeemtai ejapen cuatro iwaaku aidau, nuigtú anciano aidau ejapeam makichik Uwig maamu aajakua numamtin wajattaman wainkabiajai; ajibi siete kachují aidau, nuigtú siete jii aidau, nunú aina duka siete Wakan aidau Apajuinu ashí nugkanum ishiakbau aina nuna iwainawai.   <span class="verse" id="V7">7&#160;</span>Nuniai, ekeemtainum uwejí untsujiin rollo takus eketa nuna Uwig jegantun jujukmayi.   <span class="verse" id="V8">8&#160;</span>Nuna rollo jukimtai, cuatro iwaaku aina nunú, nuigtú veinticuatro anciano aina nujai Uwijá eemtin tikishmajagmayi; ashí nunú aidauk arpa nuigtú copa oro aidaunum incienso aimjamu aidaun makí makichik takaku agmayi, duka Apajuí aentsji pegkejam aidau Apajuí augbauwa nu agmayi.   <span class="verse" id="V9">9&#160;</span>Nuninak yamajam kantamtain kantamainak:  </div><div class='q'>“Ameketme rollo agagbauwa nu jukim, sello aina dusha atimainmek.  </div><div class='q'>Wagki amek maamu aajakuitme, nunin asam amina numpemin,  </div><div class='q'>Apajuinu atinme tusam sumajatkauwaitme, ashí aents nugkanmaya aidau,  </div><div class='q'>tikich chichaman chichaaku aidau nugka yaignumia nuigtú nugka muun aina nuiyashkam,   </div><div class='q'> <span class="verse" id="V10">10&#160;</span>nuigtushkam ditak rey aidau, sacerdote aidau emakume,  </div><div class='q'>Apajuin takagsatnume tusam,  </div><div class='q'>dutikamu asag nugkanum inamjagtatui”, wajagmayi.   </div><div class='p'> <span class="verse" id="V11">11&#160;</span>Nuna takui diikman, kuashat ángel aidau, nuigtú iwaaku aidau; anciano aidaushkam, nuigtush dekaapatash dekapamainchau aidau ekeemtaiya nuna tenteawag pampainamun antukbaijai,   <span class="verse" id="V12">12&#160;</span>nuniai senchi jiikag chichainak:  </div><div class='q'>“¡Uwig maamu aajakua,  </div><div class='q'>nuuwai dekas wagaaku senchigtinuk, wiyakuch, yacha,  </div><div class='q'>senchigtin, eme anentsá diitai, ememattai, tuke kantamjutai atinuk!” wajagmayi.   </div><div class='p'> <span class="verse" id="V13">13&#160;</span>Nuigtú ashí najankamu nayaimpinum, awa nunú, nugkanmaya, nuigtú nugká initkenia aidaush, nayantsanmayashkam, ashí wají aidau nui aina dushakam, senchi chichakag:  </div><div class='q'>“¡Ekeemtainum eketa anú, Uwigjai  </div><div class='q'>kantamjuinaku, eme anentsá ememattai  </div><div class='q'>senchigtina ibau asamtai ajumaish tuke ememattai atin atí!”, awajuidaun antukbaijai.   </div><div class='p'> <span class="verse" id="V14">14&#160;</span>Imatjiagtai cuatro iwaaku aina nu senchi aiká: “Aatus atí”, tiagmayi; nuniaig anciano aidaushkam tikishmatug, emematiagmayi ajumaish tuke pujutna nuna.   </div><ul class='tnav'>
<li><a href='index.htm'>Iwainakbau</a></li>
<li><a href='REV04.htm'>&lt;</a></li>
<li><a href='REV.htm'>5</a></li>
<li><a href='REV06.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V1">5:1</a>
<span class="ft">“Rollo” tawa juka, uwijá duwapé, chivo duwapé, asno duwapé aina jui agagbau pempeagbau aajakua nuna tawai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
