<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] 1 Reyes 18</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/1KI18.htm" />
</head>
<body>
<ul class='tnav'>
<li><a href='index.htm'>1 Reyes</a></li>
<li><a href='1KI17.htm'>&lt;</a></li>
<li><a href='1KI.htm'>18</a></li>
<li><a href='1KI19.htm'>&gt;</a></li>
</ul>
<div class="main">
 
<div class='chapterlabel' id="V0"> 18</div><div class='s'>Elías wakitki apu Acab pujamunum jegamu </div> <div class='p'> <span class="verse" id="V1">1&#160;</span>Kampatum mijan nagkaemakiu ai, makichik tsawantai Tuke Pujuu Elíasan chichajak: “¡Yumin yutumtijattajai, dutikatin asamtai apu Acab pujamunum wetá!” tiuwai.   </div><div class='p'> <span class="verse" id="V2">2&#160;</span>Tusa tima Elías weuwai. Nunik apu Acab pujamunum jegauwai. Tuja nunú tsawantinig yaakat samarianmaya aidauk yumain atsau asamtai, shiig senchi nujantai waituidau.   </div><div class='p'> <span class="verse" id="V3">3&#160;</span>Imanik waituidau asag Elíasak eke jegatsaig, Acab niina wajiji aidaun kuitamin Abdías Tuke Pujuun eme anentus emematujakua nuna untsukui.   <span class="verse" id="V4">4&#160;</span>Tuja nunú tsawantin Jezabel Tuke Pujuu aentsji profeta aina nunú kajegtajum tusa suntag aidaun inajui. Dutiktai Abdías cien profeta Apajuí takajin aidaun ijumjauwai. Dutika cincuenta, cincuenta akanak jimag waanum uumkatajum tusa ishiakui. Dutika ishiakam imau uumak batsatun yujumkan ejetua ayujujakui.   <span class="verse" id="V5">5&#160;</span>Tuja Abdías apu Acab pujamunum jegamtai, nii chichajak:  </div><div class='p'>“Juju nugkanum entsa aidau, namak aidau ayá nuni wemi. Nunika nuwi wekaesa namputchawame caballo aidau, burro aidau ayugmain chijichi atsawash egakmi. Dutika egachkuik kuntin jinaamtai tagkugtuchu juwaktatji”, tiuwai.   <span class="verse" id="V6">6&#160;</span>Nuna tusag, nunú nugkanum dita yujastag tibaunum shiyakajui. Tuja Acab tikich yantamnum wetai, untsu Abdías tikich yantamnum weuwai.   </div><div class='p'> <span class="verse" id="V7">7&#160;</span>Nunik wekama Elías minaujai Abdías igkunikui. Nunik niina emtin tsuntsuma pujus chichajak:  </div><div class='p'>“¡Mina Apujuh! ¿Ame Elíaschaukaitam?” tau.   <span class="verse" id="V8">8&#160;</span>Tama nii ayaak:  </div><div class='p'>“Ehe, witjai. Weme amina apujum Acab, Elías tae tusam ujakta”, tiuwai.   <span class="verse" id="V9">9&#160;</span>Tusa tama Abdías ayaak:  </div><div class='p'>“Wi apu Acabpan jegajua ujaig, minak mantumainai.   <span class="verse" id="V10">10&#160;</span>Apu Acab amina egapak ashí nugkanum aents ishiakbau aidau yujawai. Dutikamu waketug kaunawag wainkachji tusa ujainam, dekas wainkachuitkumek Tuke Pujuu daajin tajai tita tusa imatjawai. Nunak ame Tuke Pujuu Apajuí ame emematnaitam nuna daajin dekaskenum tajame.   <span class="verse" id="V11">11&#160;</span>¿Imania nunash wi jegajuan Elías juwi pujawai tusan ujaktag?   <span class="verse" id="V12">12&#160;</span>Wi apu ujaktasan amejai pujag nuna ukukin wegai, Apajuí Wakani egkemtugmag wi dekashbaunum etamtatui. Tuja wi Acabpan ujaka ai, nii amina waipaktakama waipakchag mina mantumainai. Wi amina inakmetag nunak datsauch asanuk Tuke Pujuun umignaitjai.   <span class="verse" id="V13">13&#160;</span>Tuja Jezabel profeta aidaun kajegtag takui, wi ayamjukuitag duka ¿amek dekachukaitam? Tusa chichaman umikmatai, wi profeta aidaun cien ijumjan, cincuenta cincuenta akankan jimag waanum utsawabiajai. Dutikan nuwi batsatun yutain suyajai.   <span class="verse" id="V14">14&#160;</span>Nunin aish ¿wagka yamaish minash, apujum wejim Elías juwi pujawai tusa ujakta tusamesh tujutme? Atsa amina waipakcha maati tusa ¿tujuttsumek?” tiuwai.   </div><div class='p'> <span class="verse" id="V15">15&#160;</span>Tutai Elías ayaak: “Tuke Pujuu Apajuí ashí senchigtina nuna daajin tajame. Yamaikiuch apu Acabjai chichastasan wetatjai”, tiuwai.   </div><div class='p'> <span class="verse" id="V16">16&#160;</span>Tusa tima Abdías Acabpan ujaktatus weuwai. Dutika ujakam Acab Elíasjai igkunik chichastatus weuwai.   <span class="verse" id="V17">17&#160;</span>Nunik jegaa Elíasan chichajak:  </div><div class='p'>“¿Amekaitam Israel aents aidau utugchat apugtusam waitkam nunú?” tiuwai.   <span class="verse" id="V18">18&#160;</span>Tusa tama nii ayaak:  </div><div class='p'>“Wika Israel aents aidaunak utugchatan apujtusnuk waitkatsjai. Auk ame amina pataim aidaujai Tuke Pujuu chichame umiktajum tibauwa nunú idaikujum, Baal emematu yujau asajum, Israel aents aidauk waitkagme.   <span class="verse" id="V19">19&#160;</span>Untsu takumek ashí Israel aents aidau, Baala chichamen etsejin cuatrocientos aidau, nuigtu Astarté chichamen etsejin cuatrocientos aatus aina nuna Jezabel ayuju pujuja nunú muja Carmelo tutaya nuwi ashí ijunjatnume tusam tita”, tiuwai.   </div><div class='s'>Elías Baala profetaji aidaujai </div> <div class='p'> <span class="verse" id="V20">20&#160;</span>Tusa tima Acab ashí Israel aents aidaun Baala profetaji aidaujai muja Carmelonum ijumjauwai.   <span class="verse" id="V21">21&#160;</span>Dutikamtai Elías ashí tuwaka ijunbaunum jeganta ditan chichajak:  </div><div class='p'>“¿Atumesh ima Apajuík umigchau jimag anentaintin ainajum dusha wajutiya yapajinattagme? Wi Tuke Pujuun umijag nunú dekas Apajuíyaitkuig nii umigkatajum. Untsu dekas Baal Apajuíyaitkuig nii umigkatajum”, tiuwai. Tusa tamash aents aidauk makichkish aimtsuk ijunu.   <span class="verse" id="V22">22&#160;</span>Nuna tusa ataktu awagki chichaak:  </div><div class='p'>“Tuke Pujuu chichamen etsegtin iwakuk ima wikiuchitjai. Untsu Baala profetaji aina duka cuatrocientos cincuenta ainawai.   <span class="verse" id="V23">23&#160;</span>Tuja jimag toro tsakat sukagtustajum, nuna dita makichik etegka jukiag maa asajag jii ikapagtin ijumjamunum patagtinme. Tujash eke jiinak ekemakainmegka. Dutikawagmatai wishakam tikich toro tsakatan asajan jii ikapagtin ijumjamunum patagtajai, tuja wishakam jiinak ikapagchattajai.   <span class="verse" id="V24">24&#160;</span>Nunú ashí uminkamtai atum aidautijum atumi apajuíji untsuktajum. Tuja wishakam Tuke Pujuun untsuktajai. Tusa untsuam nuna antujuk jii kegaun ajuag ekemaktata nunú dekas atatui Apajuíya duka”, tiuwai.   </div><div class='p'> <span class="verse" id="V25">25&#160;</span>Nuna tusa Elías Baala chichamen etsejin aidaun chichajak:  </div><div class='p'>“Atumek kuashat ainajum nuadui jimag toro tsakat puja nunú diisjum etegka jukijum atumea umiktajum. Dutikajum atumi apajuíjum untsuktajum. Tujash eke jii ijumjamua duka ekemakaigpa”, tiuwai.   <span class="verse" id="V26">26&#160;</span>Tusa tima, betek umikajui. Dutika umikag kashikmas nagkamas Baalan untsú batsatu. Imatuinak: “¡Apawa Baala aijatkata!” tusag kuntin patasa apetainum nuna tentea ijunas peepet tsekenau. Tujash makichkish ayachu.   <span class="verse" id="V27">27&#160;</span>Imaniagtai etsa tutupit ai, Elías ditan tuke aneas dushikiak: “Senchi untsumkatajum, auk dekas niyai apajuík. Tsawanji atsugmas aigmatsutai. Nuniachkush wakenmas wematai. Atsa nuniachkush tikich nugkanmas wematai. ¡Namputchawame kanag shintachu asa aniatsuash, ishintagtajum!” tau.   </div><div class='p'> <span class="verse" id="V28">28&#160;</span>Tuja ditak tuke untsuma batsatu. Imatuidau asag, dita apajuíjin emematuinakug tuke nunin asag, kuchiyai tsupimakag numpak wajasag batsatu.   <span class="verse" id="V29">29&#160;</span>Etsa tajiag tegamtaishkam, imaanjaujai betek tsekenak untsuma batsatu. Imani batsataig kuntin apeatin tsawan jegauwai. Tujash imatuidaun ayauk makichkish antukachui. Wagki ditan aimainuk makichkish atsau asa.   <span class="verse" id="V30">30&#160;</span>Nunikmatai Elías ashí aents aidaun chichajak: “Wi wajag juwi kaunatajum”, tiuwai.  </div><div class='p'>Tusa tima ashí jegantajui. Nunikagmatai Tuke Pujuu emematku kuntin maa patasa apetai yaunchuk najanamu aajaku tsaikbaun ataktu iwajauwai.   <span class="verse" id="V31">31&#160;</span>Nuna najankug Apajuí Jacopan Israel atatme tiuwa nuna uchiji doce aajakua imatiksag doce kaya aidaun yajuakui.   <span class="verse" id="V32">32&#160;</span>Dutika nunú kaya aidaun ekenag Apajuí emematku kuntin patasa apeatnun najanauwai. Dutika, nuna tentea tainiuwai veinte kilo trigo chimpimainun.   <span class="verse" id="V33">33&#160;</span>Dutika nuwi chigkimi patag nuadui toro tsakatan asaag nuwi pataajui.   <span class="verse" id="V34">34&#160;</span>Dutika chichaak:  </div><div class='p'>“Ipak usumat ichinkanum yumi aimkatajum, dutikajum kuntin asaaja patagbauwa nunú chigkim patagbauwa nujai kampatuma ukatkatajum”, tiuwai. Tusa tima imatiksag dutikau ainawai.   <span class="verse" id="V35">35&#160;</span>Dutikamu asa nunú yumi saegak kuntin patasa apetai najanamunum nuna yantamen nugka taimunmak ashí piyajui.   </div><div class='p'> <span class="verse" id="V36">36&#160;</span>Tuja kuntinu neje ashí apetai tsawan jegamtai Elías nuwi jeganta chichaak: “Tuke Pujuu Apajuín Abraham, Isaac, Israel aents aidau emematin aina nunuwah, dekas amek Israel aents aidaun ememattayaitam nuna yamai dekatnume. Tuja wika amina inakem asan, ame inatjamin jutikag nunashkam dekatnume.   <span class="verse" id="V37">37&#160;</span>¡Tuke Pujuuwah ayu tujutta. Amek ditan Apajuíji asam aigkata, nuna wainkag ataktu amina umigtamainak, ame dita untsuam nuna shiig dekatnume!” tiuwai.   </div><div class='p'> <span class="verse" id="V38">38&#160;</span>Tusa inagnaig Tuke Pujuu awemamu nayaimpinmaya jii iyajui. Nunik iyaag nunú kuntin maa asaja patagbaunak chigkimjai ijumag apeauwai. Dutikak kayanashkam apea yuku emauwai. Dutikak nugka taimunum yumi piyajunak buku emauwai.   <span class="verse" id="V39">39&#160;</span>Nuna wainkag aents aidauk ishamkag tsuntsumawag nijayin nugka antig pujusag chichainak: “¡Tuke Pujuuk dekas iina Apajuíjiyai, Tuke Pujuuk dekas iina Apajuíjiyai!” wajaidau.   </div><div class='p'> <span class="verse" id="V40">40&#160;</span>Imatiagtai Elías ditan chichajak: “¡Baala profetaji aina nunú achiktajum! ¡Makichkish tupikakig uwemjainmegka!” tiuwai. Tusa tima Israel aents aidau aintug achikajui. Dutikawagmatai muja segaunum entsa Quisón tutainum yajuak emauwai, nuwi ejegawag kajegkajui.   </div><div class='s'>Elías Apajuí segamu <br/> yumi yutugti tusa </div> <div class='p'> <span class="verse" id="V41">41&#160;</span>Dutika ijinawagmatai Elías apu Acabpan chichajak: “Wamak weme yujumak yuwata, yumi uutun antajai”, tiuwai.   <span class="verse" id="V42">42&#160;</span>Tusa tima Acab yujumka yuwatatus weuwai.  </div><div class='p'>Tujash Elíasak muja Carmelo tutainum yakí wakauwai. Nunik nuwi tikishmag tsuntsuma yapin tikishin antig pujusui.   <span class="verse" id="V43">43&#160;</span>Nunik pujus niina inaken chichajak:  </div><div class='p'>“Weme nayantsanmanini niimsata”, tiuwai. Tusa tima wee diisui, nunik wakitki taa chichaak:  </div><div class='p'>“Atsawai wainkachjai”, tiuwai. Tujash Elías chichajak:  </div><div class='p'>“Sieteya imania wakitkita”, tiuwai.   <span class="verse" id="V44">44&#160;</span>Tusa tima sieteya nuna wee taa chichaak:  </div><div class='p'>“¡Nayantsanmaya yujagkim piipich uwegjai betek yakí wau wainnawai!” tiuwai. Timatai Elías niina chichajak:  </div><div class='p'>“Weme Acab ujakta, carrojin juki, eke yumi yutatsaig weti, yumi senchi yutak epenkai”, tiuwai.   </div><div class='p'> <span class="verse" id="V45">45&#160;</span>Tusa tima, weji Acabpan ujakui. Dutika ujakam carrojin egkema yaakat Jezreelnum weuwai. Nuniai nayaimpinmak dasesegmat yujagkim suwe wajasui. Nunik shiig senchi yutujui.   <span class="verse" id="V46">46&#160;</span>Tuja Elíasak Tuke Pujuu senchimtikamu asa, niina jáanchjin akachumtaiyai jigka shiig senchi tupikaki, apu Acab yaakat Jezreel jegatsaig niiya jegauwai.   </div><ul class='tnav'>
<li><a href='index.htm'>1 Reyes</a></li>
<li><a href='1KI17.htm'>&lt;</a></li>
<li><a href='1KI.htm'>18</a></li>
<li><a href='1KI19.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
