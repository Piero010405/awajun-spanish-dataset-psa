<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Lucas 1</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/LUK01.htm" />
</head>
<body>
<ul class='tnav'>
<li><a href='index.htm'>Lucas</a></li>
<li><a href='MRK16.htm'>&lt;</a></li>
<li><a href='LUK.htm'>1</a></li>
<li><a href='LUK02.htm'>&gt;</a></li>
</ul>
<div class="main">
 <div class='mt'>Yamajam chicham Lucas agagbau   
</div><div class='chapterlabel' id="V0"> 1</div><div class='s'>Nagkabau </div> <div class='p'> <span class="verse" id="V1">1&#160;</span>Kuashat aents dekapsaje augmatbau jutiiní dekaskenum nagkaemakiuwa nuna pachisag betekmas agajagtatus,   <span class="verse" id="V2">2&#160;</span>yama nagkamsag Jesusan wainkau aidau, chichaman etsejuidau jutiin jintinjamawajua dutiksanuk,   <span class="verse" id="V3">3&#160;</span>wishakam kuitamsan ashí wají aidaush wajuk nagkamdauwaita nuna shiig inimsan dekaan, betekmasan aneetaiju Teofiloh agatjame,   <span class="verse" id="V4">4&#160;</span>amina dekaskea nuna jintinjamawajua nu shiig dekau aminum tau asan.   </div><div class='s'>Juan Yamijatin akiinatnuji etsegkamu </div> <div class='p'> <span class="verse" id="V5">5&#160;</span>Herodes Judeanum rey wajas inamai, sacerdote Zacarías daagtin pujujakui Abías weantu, nuweg Aarón weantu Elisabet daagtin aajakui.   <span class="verse" id="V6">6&#160;</span>Ditak Apajuí eemtinish pegkegnak takaidau, nunidau asag Apu Apajuí chicham umiktajum tibauwa nui awa nunashkam imatiksag betek umidau.   <span class="verse" id="V7">7&#160;</span>Tujash uchijig atsujuidau Elisabet kaga asamtai, nuigtushkam ditak mai muuntuch wajasaju asag.   </div><div class='p'> <span class="verse" id="V8">8&#160;</span>Nuniamunum makichik tsawantai Zacarías, ditajai ijunja takataijai antiamu asa, sacerdote Apajuí eemtin takau aina dutika takainamunum,   <span class="verse" id="V9">9&#160;</span>sacerdote aidauk tuke dutikin asag, Apu Apajuí ememattai pegkegma nui wayash yaki inciensonash apeat tabaunum, niina kayají jiintukiuwai.   <span class="verse" id="V10">10&#160;</span>Nunikmatai incienso apetai hora jegamtai, ashí aents aidauk agaa ijunas Apajuin aujuidau.   <span class="verse" id="V11">11&#160;</span>Nuniai Apu Apajuí angelji Zacariasan wantintuk, altar incienso apetainum ayaumas untsugnumanini wajantau.   <span class="verse" id="V12">12&#160;</span>Nuna Zacarías wainak puyatkau, nunik senchi ishamau;   <span class="verse" id="V13">13&#160;</span>nunitai ángel chichajak:  </div><div class='p'>—Zacariasah ishamkaipa, wagki ame Apajuí augbauk antuekae, nuniau asamtai nuwem Elisabet aishmagkun uchigmakmatai Juan adaikattame.   <span class="verse" id="V14">14&#160;</span>Nunikmatai shiig aneasam dakujustatme. Tuja kuashat aents aidaushkam shiig aneediagtatui nu uchi akiinamunum;   <span class="verse" id="V15">15&#160;</span>wagki nigka Apu Apajuí eme anentai atinai, uwagchatnai vinonash, umutai kajiau aidaunashkam nuigtushkam dukují wakeen nagkamsag Wakaní Pegkeji ajitnai;   <span class="verse" id="V16">16&#160;</span>kuashat Israelan uchijí aidaun ataktú ditá Apuji Apajuiya nui awakeagtatui;   <span class="verse" id="V17">17&#160;</span>niiyá eemak taa etsegkattawai Apu minitnujin Eliasa wakaní nuigtú senchijí ajujakua nunisag, dutikak muun aidaush anentain yapajiawag uchijijai iwajag pujustinme, aents intimkiu aidaushkam chichaman betek umiktinme, apu minitaish shiig anentus jukitag tuidau asag, tau.   </div><div class='p'> <span class="verse" id="V18">18&#160;</span>Tama Zacarías angelan ayaak: ¿Nunash wajuk nuniktatuapi titajaki, wi mina duwagjai mai muuntuch wajasag juninnush?, tau.   </div><div class='p'> <span class="verse" id="V19">19&#160;</span>Tutai ángel ayaak:  </div><div class='p'>—Wika Gabrielaitjai, Apajuí inakegaitjai, ni awetime yamajam chicham pegkeja nuna amina ujaktí tusa;   <span class="verse" id="V20">20&#160;</span>tujash wi tajam nu dekaskeapi tatsum dui, yamaik chichachu wajastatme, nunikam chichatsuk pujusam, tsawan wi tajam nu ejetatme, tau.   </div><div class='p'> <span class="verse" id="V21">21&#160;</span>Nuniai aents aidauk Zacariasan dakak ijunaidau, tesamu pegkegmanum wayá megkaekamtai, wagkag imanikash megkaekae tusag.   <span class="verse" id="V22">22&#160;</span>Nuninai jiinki chichamainchau dekapeau, nunitai tesamu pegkegmanum waya duwiyap wantintuke, tuidau. Nigka ayatak iwimas augmamu nuniak chichatsuk pujau.   </div><div class='p'> <span class="verse" id="V23">23&#160;</span>Nunik Zacariasak tsawan ni takaamujinak ashí umik ukuak, ni jeen wakitkiu.   <span class="verse" id="V24">24&#160;</span>Nuna nunik dukap tsawan pujatsaig nuwe Elisabet ejapjuku, nunik wantintsuk jeenig pujus cinco nantun inagkeakiu.   <span class="verse" id="V25">25&#160;</span>Nunak: “Apu Apajuí wait anenjak jutijuae, wi datsaamá pujuweg nuna emegkatjuktatus”, taku nunikui.   </div><div class='s'>Jesús akiinatin etsegkamu </div> <div class='p'> <span class="verse" id="V26">26&#160;</span>Elisabet ejapjuk seis nantu pujai, Apajuí, ángel Gabrielan yaakat Nazaret tutai Galilea nugkanum awa nui awemauwai,   <span class="verse" id="V27">27&#160;</span>nuanui makichik nuwa María daagtin aentsú antishtai, Rey David wegantu José daagtin anagmamu pujau asamtai.   <span class="verse" id="V28">28&#160;</span>Nunik ángel María pujamunum wayaak:  </div><div class='p'>—María pujamek, aminak Apu Apajuí wait anenjamag etegtamjae, dutijabau asa amijai awai, tau.   </div><div class='p'> <span class="verse" id="V29">29&#160;</span>Tujash nigka nu aaja tama antuk puyatkau, wajina takug tuush kumpamjawa tusa.   <span class="verse" id="V30">30&#160;</span>Nunitai ángel chichajak:  </div><div class='p'>—María ishamkaipa, aminak Apajuí wait anenjamjae,   <span class="verse" id="V31">31&#160;</span>nunin asamtai amek ejapjukam aishmag uchigmakam, Jesús adaikattame.   <span class="verse" id="V32">32&#160;</span>Duka eme anentai atatui, nuniau asa “Apajuí ashí tikich aidau nagkaesau muunta nuna Uchijí” tama atinai. Apu Apajuiya nu, niina apají David ekeemas inamajakua nui inamjati tusa susattawai,   <span class="verse" id="V33">33&#160;</span>dutikamu asa, Jacopa uchijí aidaunum tuke inamin atí tusa, ni inabaujiya duka ajumaish nagkankashtinai, tau.   </div><div class='p'> <span class="verse" id="V34">34&#160;</span>Tama María angelan ayaak:  </div><div class='p'>—¿Dusha wajuk nunimainaita wi makichik aishmagjaigkish pujatsugjama?, tau.   <span class="verse" id="V35">35&#160;</span>Tutai ángel ayaak:  </div><div class='p'>—Wakaní Pegkeji aminí taattawai nunikmatai ashí tikich aidau nagkaesau muunta nuna senchijí ejapaktatui. Nunin asa uchi akiinatta dusha pegkejam “Apajuí Uchijí” tama atinai.   <span class="verse" id="V36">36&#160;</span>Tuja ame pataim Elisabetchakam muumpatnum ejapjuke, nunik seis nantu wegawai, kagae tinu agma nunú.   <span class="verse" id="V37">37&#160;</span>Apajuí tujinmainuk makichkish atsawai, tau.   </div><div class='p'> <span class="verse" id="V38">38&#160;</span>Tutai María ayaak:  </div><div class='p'>—Wika Apu Apajuí inakegaitjai, ame tujutam duka nunisag uminkati, tiu.  </div><div class='p'>Timatai angelak weak ukukiuwai.   </div><div class='s'>María Elisabet ijagsamu </div> <div class='p'> <span class="verse" id="V39">39&#160;</span>Nunú tsawan wegamunum, María waujus jiinki weuwai, Judea nugka mujajin yaakat aunum,   <span class="verse" id="V40">40&#160;</span>nunik Zacariasa jeen wayá Elisabetan kumpamau.   <span class="verse" id="V41">41&#160;</span>Nunik Elisabet, María kumpamku chichaamun antaig uchi senchi kakaaju, nuniaig Elisabetan Wakaní Pegkeji egkemtujam,   <span class="verse" id="V42">42&#160;</span>senchi chichaak:  </div><div class='p'>—Ashí nuwa aina nuiyan amina Apajuí pegkegnum chichagtai awatamsae, antsag uchigminash pegkegnum chichagtai awasae.   <span class="verse" id="V43">43&#160;</span>Wi imanchauwaitag nunin aish, ¿wagka mina Apujú dukujimesh ijagtustasamesh miname?   <span class="verse" id="V44">44&#160;</span>Wagki ame mina kumpamjakum chichaam nuna antaig, uchi senchi kakaaje, shiig aneak.   <span class="verse" id="V45">45&#160;</span>Shiig aneastinai dekaskeapi tiuwa duka, wagki Apu Apajuí tibauwa duka uminkatin asamtai.   </div><div class='p'> <span class="verse" id="V46">46&#160;</span>Tutai Mariashkam:  </div><div class='q'>“Wika Apunak mina anentaimtagjai emematjai.   </div><div class='q'> <span class="verse" id="V47">47&#160;</span>Mina wakanjuk shiig aneawai Apajuí mina uwemtijina nui,   </div><div class='q'> <span class="verse" id="V48">48&#160;</span>niina inake imanchauch aigkish mina etegtua dui.  </div><div class='q'>Yamai nagkamsag ashí aents aidauk, shiig aneasui tujutiagtinai.   </div><div class='q'> <span class="verse" id="V49">49&#160;</span>Wagki Senchigtina nu, wají shiig muuntan minai dutika duka daajig Pegkegmai.   </div><div class='q'> <span class="verse" id="V50">50&#160;</span>Nuigtush ni wait anenkagtutaijiya duka, aents akiinak minidau niina ajantus emematiagtin aina nudauwai.   </div><div class='q'> <span class="verse" id="V51">51&#160;</span>Nigka senchigtina ibau asa junak jutikae; dutikak emebau aidau dutikatasa anentaimtusbaujinash wainak emake.   </div><div class='q'> <span class="verse" id="V52">52&#160;</span>Senchigtin aidau ekeemtaijinak atankine, dutika imanchauch aina nuna dekas iman awasae.   </div><div class='q'> <span class="verse" id="V53">53&#160;</span>Yapajuau aidaunash wají pegkeg aidaun shiig kuashat susaje, dutikak wiyakuch aidaunak uwegmatak ishiake.   </div><div class='q'> <span class="verse" id="V54">54&#160;</span>Ni inake Israelnak yaigké, ni wait anenkagtutaijiya nuna aneaku asa;   </div><div class='q'> <span class="verse" id="V55">55&#160;</span>nuna pachisag jutii muunji aajakajua nuna tiu aajakui, Abrahaman  </div><div class='q'>nuigtú ni weantunum akiinak wegagtina nunash tuke atina nuna”.   </div><div class='p'> <span class="verse" id="V56">56&#160;</span>María nuna tii, Elisabetan jeenig kampatum nantu tumain pujusui, nunik wakitkiuwai niina jeen.   </div><div class='s'>Juan Yamijatin akiinamu </div> <div class='p'> <span class="verse" id="V57">57&#160;</span>Elisabet tsawanji jegajim, aishmagkun uchigmakui.   <span class="verse" id="V58">58&#160;</span>Nunikmatai nui ijutkau batsataidau, niina patayí aidaushkam Apu Apajuí wait anenjam uchigmakbaun antukaju asag Elisabetjai shiig aneasajui.   <span class="verse" id="V59">59&#160;</span>Uchi akiina ocho tsawan wetai, uchí pakaji ajapjuatasag<a href="#FN1" class="notemark">*<span class="popup">“Pakaji ajapjuatasag” tawa nunak, judío aidauk uchi aishmag akiinamtaig, Apajuí dutikata tibau asag uchí katiuchiji chuchuken tsupigkag ajapjujakú asamtai tawai. Diistá Gn. 17.10-12; Lv. 12.3.</span></a> kautuawajui, nuninak apají daaji Zacariasa nunak adaikatag tuidau.   <span class="verse" id="V60">60&#160;</span>Tujash uchí dukují chichaak:  </div><div class='p'>—Atsa, uchik Juan atatui, tau.   </div><div class='p'> <span class="verse" id="V61">61&#160;</span>Tutai: —Ame pataim aina nuiyag tu daagtinuk atsajamah, tuidau.   </div><div class='p'> <span class="verse" id="V62">62&#160;</span>Tutai uchí apajin iwiyas inidau, daajish ya atí tawaki tusag.   <span class="verse" id="V63">63&#160;</span>Nuniagtai tapna sujustá tusa inakmatai susam: Daajig Juagkai tusa agaju. Dutikamtai ashí anentai jegagchaju.   <span class="verse" id="V64">64&#160;</span>Nuna dutikamuik ataktú chichakú. Nunik Apajuin emematiu.   <span class="verse" id="V65">65&#160;</span>Nunikmatai nui ijutkau batsamin aidauk senchi puyatkaju; nunisag ashí Judea mujajin batsamin aidaushkam, nu nunikbauwa nunak ashí dekaawaju.   <span class="verse" id="V66">66&#160;</span>Ashí aents nuna antuidauk: “¿Jusha uchish wajukuk atinaita?” tuidau, Apu Apajuí niina senchijin kuitabaun dekaidau asag.   </div><div class='s'>Zacarías Apajuí emematbau </div> <div class='p'> <span class="verse" id="V67">67&#160;</span>Zacarías, uchí apajiya nu, Wakaní Pegkeji chichamtikam, nuniktinun pachis chichaak:   </div><div class='q'> <span class="verse" id="V68">68&#160;</span>“Emematiagmi Apu, Israelan Apajuijiya nu,  </div><div class='q'>ni aentsjin agkanmitkatatus taa nunú.   </div><div class='q'> <span class="verse" id="V69">69&#160;</span>Awetugmaji makichik senchigtin Uwemtikagtinun, ni inake David aajakua nunú wegantun.   </div><div class='q'> <span class="verse" id="V70">70&#160;</span>Yaunchuk nagkamas niina profetaji  </div><div class='q'>pegkejam aajakajua nu etsejuinak:   </div><div class='q'> <span class="verse" id="V71">71&#160;</span>iina shiwaji aidaun  </div><div class='q'>nuigtú ashí tikich aents kajegtamin aina nunash depetuk uwemtijamjatna nuna;   </div><div class='q'> <span class="verse" id="V72">72&#160;</span>iina muunji aajakajua nunash wait anenjatnaitjame tusa chicham apakbau pegkegma nuna aneaku asa.   </div><div class='q'> <span class="verse" id="V73">73&#160;</span>Iina apají Abrahaman dekas umiktatjai tiuwa duka juuwai:   </div><div class='q'> <span class="verse" id="V74">74&#160;</span>Ishamkas pujuinaku, iina shiwajinish agkanmagawaja, ni umijuinaku,   </div><div class='q'> <span class="verse" id="V75">75&#160;</span>pegkeniaja nuigtú pegkeja nu takainaku niijaig  </div><div class='q'>ashí tsawantai pujusagtasa”, tiuwai.   </div><div class='q'> <span class="verse" id="V76">76&#160;</span>Nuna tii uchijinashkam:  </div><div class='q'>“Amek uchijuh, ashí tikich aidau nagkaesau muunta nuna profetaji tama atatme;  </div><div class='q'>wagki amek eemkam wetatme Apú jinti umigkatasam,   </div><div class='q'> <span class="verse" id="V77">77&#160;</span>ni aentsjish uwemat dekamtikatasam;  </div><div class='q'>tudau aidau tsagkugnamushkam.   </div><div class='q'> <span class="verse" id="V78">78&#160;</span>Iina Apajuijiya nu shiig senchi wait anenjamu asa, nayaimpinmaya etsa puwau jiinama nuniktinun awetugmae,   </div><div class='q'> <span class="verse" id="V79">79&#160;</span>suwenum batsataina nuna tsaapmitka;  </div><div class='q'>jinta agkan pujutnum ekagtina nui jutiinash awekapasti tau asa”, tiuwai.   </div><div class='p'> <span class="verse" id="V80">80&#160;</span>Uchishkam tsakau, nuniak wakaninchakam nuní senchi ichichmamu, nuniak uwegshunum pujusui, Israelnum chicham etsegkatin tsawan jegatai wantinkatatus.   </div><ul class='tnav'>
<li><a href='index.htm'>Lucas</a></li>
<li><a href='MRK16.htm'>&lt;</a></li>
<li><a href='LUK.htm'>1</a></li>
<li><a href='LUK02.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V59">1:59</a>
<span class="ft">“Pakaji ajapjuatasag” tawa nunak, judío aidauk uchi aishmag akiinamtaig, Apajuí dutikata tibau asag uchí katiuchiji chuchuken tsupigkag ajapjujakú asamtai tawai. Diistá Gn. 17.10-12; Lv. 12.3.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
