<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Éxodo 10</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/EXO10.htm" />
</head>
<body>
<ul class='tnav'>
<li><a href='index.htm'>Éxodo</a></li>
<li><a href='EXO09.htm'>&lt;</a></li>
<li><a href='EXO.htm'>10</a></li>
<li><a href='EXO11.htm'>&gt;</a></li>
</ul>
<div class="main">
 
<div class='chapterlabel' id="V0"> 10</div><div class='s'>Ochoa imania suwimak suwaku manchi ishitkamu </div> <div class='p'> <span class="verse" id="V1">1&#160;</span>Tuke Pujuu Moisésan chichajak:  </div><div class='p'>“¡Faraón pujamunum wetá! Wi niinak, niijai atueka takataiji aina nujai antakchau emattajai, wagki mina senchigjai wainchatai ishamain aidaun iwaintuktag tau asan.   <span class="verse" id="V2">2&#160;</span>Tuja nunú wainchatai ishamainun egiptunmaya aidaun iwaintuktatag nunú wainkau asajum, amina uchijum aidau, tijajum aidau nunú pachisa ujakminum tau asan dutikattajai. Nunú wainkau asajum wi Apajuí Tuke Pujuu tutayaitag nunú dekattagme”, tiuwai.   </div><div class='p'> <span class="verse" id="V3">3&#160;</span>Tusa tima Moisés Aarógjai faraógka jegajuawag chichajuinak:  </div><div class='p'>“Tuke Pujuu Apajuí, Hebreo aents aidauti emematin ainag nunú aatus tawai: ‘¿Wajupa asamea emematjum idaikumesh wi tabaush umiktatme? Idaisata mina aentsug aidau, jiinjag mina emematjitnume.   <span class="verse" id="V4">4&#160;</span>Tujash emeteakminig, kashin manchin ishitkattajame amina nugkemin.   <span class="verse" id="V5">5&#160;</span>Nunú manchi nugkanak akijuattawai, imanikmatai nugka wainmainchau wajastatui. Imanidau asag ajak bicha ijinam ujumak ampinjaunak amuktatui, tuja nuigtushkam numi aidaunashkam yuwa amuktatui.   <span class="verse" id="V6">6&#160;</span>Imanidau asa ame pujusa inamtaigminig, amejai atueka takatai aidau jenish, ashí egiptunmaya aents aina juna jenish imanisag manchi piyaktatui. Duka amina apakesh, apachjum aidaukesh nuniachkush yamaikish imanuk wainkachbau wainkattame’ tujamui”, tusa ujaka ukuak jiinkiuwai.   </div><div class='p'> <span class="verse" id="V7">7&#160;</span>Nuna tusa waketjamtai, faraógka atueka takataiji aidau niina jegantag tuidau:  </div><div class='p'>“¡Au aents aina duka kuashta utugchata apujtugmas waitkagmainawai! Nuniau asamtai, dekas shiyaktajum nunikjum atumi Apajuí Tuke Pujuuwa nunú ememattajum, tita. ¿Amek waintsumek Egipto nugka tsainak patamsa duka?” tuidau.   </div><div class='p'> <span class="verse" id="V8">8&#160;</span>Tusa tima faraón Moisésan Aarógjai ataktu untsuka chichajak:  </div><div class='p'>“¡Wetajum, nunikjum Apajuí Tuke Pujuu atum emematin ainajum nunú ememattajum! Tujash eke wetsuk tujuttajum, ¿ya aidauwa miniagtatua?” tau.   </div><div class='p'> <span class="verse" id="V9">9&#160;</span>Tusa tama Moisés ayaak:  </div><div class='p'>“¡Jutii aidautik ashí iina uchiji piipich aidau, múuntuch aidau, iina nawanji aidau, iina uchiji aishmag aidau aatsa ashí yajuaka, nuigtu iina uwigji, baka aidaujaí yajuaka shiyaktatji! ¡Nunú atatui dekas jutii Tuke Pujuu emematuinaku shiig aneasa jiistamauwa nunú!” tiuwai.   </div><div class='p'> <span class="verse" id="V10">10&#160;</span>Tusa tutai faraón ditan tuke aneas dushikiak:  </div><div class='p'>“¿Ayu duka nuniktajum, atumi Apajuíjum Tuke Pujuuwa nunú uyuntamsatnume tusa tujutchaintash tatsugmek? ¡Waitju yujagme! ¿Wi anentainchaukaitag uchijum yajuaka shiyaktajum tusa idaisatnun? Atumek duka pegkegchau anentaiyai tuu yujagme.   <span class="verse" id="V11">11&#160;</span>Duka nunikchattagme. Ayatak aishmag múun aidautigmek wejum Apajuí ememattajum, nunú nuniktasa wakegau asajum”, tiuwai.  </div><div class='p'>Nuna tusa juju wamak jiiki ishiaktajum tima jiiki ishiakajui.   <span class="verse" id="V12">12&#160;</span>Dutikamtai Tuke Pujuu Moisésan chichajak:  </div><div class='p'>“Uwejum takuita dutikawamin Egipto nugka juwi manchi kaunak ajak ayá nuna, tuja bicha ijinam ampinjau aina nujai amukti”, tiuwai.   </div><div class='p'> <span class="verse" id="V13">13&#160;</span>Tima Moisés ushujutaijin juki Egipto nugkanum takuiniuwai, dutikam dase etsa minitaiya nuwiya shiig senchi tsawai, kashish dasenkau. Nunik tuke dase dasenkawa tsawak manchin ikaunmakui.   <span class="verse" id="V14">14&#160;</span>Dutikam nunú manchi Egipto nugkanmak piyak asauwai, yaunchuk nagkamsash imanijakchamun tuja atakesh imani achatnun.   <span class="verse" id="V15">15&#160;</span>Imanik manchik ashí nugkanum piyaku asa shuwin wajas asauwai. Imaniku asa bicha ijinam ajak ampinag juwaku aidaunak ashí amukui. Dutika ashí amukbau asa makichik numi dukendukesh Egipto nugkanmak shiig atsusui.   </div><div class='p'> <span class="verse" id="V16">16&#160;</span>Imanitai faraón puyatuk wamkes Moisésan Aarógjai untsuka chichajak:  </div><div class='p'>“Atum Tuke Pujuu Apajuí emematin ainajum nuna emtin, tuja atumi emtinishkam pegkegchaun takasjai.   <span class="verse" id="V17">17&#160;</span>Tujash wait aneasjum mina tudaujush tsagkugtugtajum nuniakjum segatjitajum atumi Apajuíjum Tuke Pujuu emematin ainajum nunú, dutikam manchi ajaka amuina nunú megkaejati”, tau.   </div><div class='p'> <span class="verse" id="V18">18&#160;</span>Tusa tima Moisés faraógka jenia jiinki Tuke Pujuun segauwai.   <span class="verse" id="V19">19&#160;</span>Tusa segam Tuke Pujuu dasen etsa akaetaiya nuwiyan awemauwai, dutikam shiig senchi dasentak manchinak tajak yajuak nayants kajis ain<a href="#FN1" class="notemark">*<span class="popup">“Nayants kajis ain” tawa nunak “nayants kapantu” tutaya nuna taku tawai.</span></a> tutainum utsauwai. Makichik manchikesh Egipto nugkanmak juwakchauwai.   <span class="verse" id="V20">20&#160;</span>Tujash Tuke Pujuu faraógnak antakchau awagsauwai, dutikamu asa Israel aents aidaunak jiinjati tusag idaisachui.   </div><div class='s'>Nueveya imania suwimak suwaku suwe awajsamu </div> <div class='p'> <span class="verse" id="V21">21&#160;</span>Dutikamtai Tuke Pujuu Moisésan chichajak:  </div><div class='p'>“¡Uwejum nayaimpinmanini takuita! Dutikam ashí Egipto nugkanmak shiig kanchi achikaish dekapmain wajasti”, tau.   </div><div class='p'> <span class="verse" id="V22">22&#160;</span>Tama Moisés uwejen nayaimpinmanini takuiniuwai, dutikaig ashí Egipto nugkanmak shiig kanchi wajasui.   <span class="verse" id="V23">23&#160;</span>Imaanikmatai, nii pujamu yantamen pujaujaish wainitsuk, nuigtush yajakesh wekaemainchau wajasag kampatum tsawan nuwig batsatu. Tujash Israel aents batsatbaunmak tsawai au.   </div><div class='p'> <span class="verse" id="V24">24&#160;</span>Nunikmatai faraón Moisésan untsuka chichajak:  </div><div class='p'>“Yamaik ashí uchijum aidaushkam yajuakjum wetajum, nunikjum atumi Apajuíjum Tuke Pujuu ememattajum. Tujash uwigjum, bakajum aina duka ukuktatjume”, tiuwai.   </div><div class='p'> <span class="verse" id="V25">25&#160;</span>Tusa tama Moisés ayaak:  </div><div class='p'>“Duka makichkish nunikchattawai, atumetjume tagku sukagtumaintigmek.   <span class="verse" id="V26">26&#160;</span>Tuja nuigtushkam iina tagkuji aidauk ashí yajuaktatji, makichkish juwakchattawai, wagki nuwiya etegja juki maa apeaku iina Apajuíji Tuke Pujuu emematta tuidau asaja. Tuja ii Apajuí ememattinnum eke jegaskek, Apajuí emematta takuish wajig atsumtaji duka dekamaitsui”, tau.   </div><div class='p'> <span class="verse" id="V27">27&#160;</span>Tujash Tuke Pujuu faraógnak antakchau awajsauwai, dutikamu asa Israel aents aidaunak jiinjati tusag idaisachui.   <span class="verse" id="V28">28&#160;</span>Tuja nuigtushkam faraón kajeka Moisésan chichajak:  </div><div class='p'>“¡Jiinkim wetá ataktu wakitkimek tajutuawaipa! ¡Ataktu wakitki juwi takminig maattajame!” tiuwai.   </div><div class='p'> <span class="verse" id="V29">29&#160;</span>Tama Moisés ayaak:  </div><div class='p'>“¡Dekas tame, ataktuk makichkish tajuashtatjame!” tiuwai.   </div><ul class='tnav'>
<li><a href='index.htm'>Éxodo</a></li>
<li><a href='EXO09.htm'>&lt;</a></li>
<li><a href='EXO.htm'>10</a></li>
<li><a href='EXO11.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V19">10:19</a>
<span class="ft">“Nayants kajis ain” tawa nunak “nayants kapantu” tutaya nuna taku tawai.</span></p>

<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
