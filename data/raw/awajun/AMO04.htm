<!DOCTYPE html>
<html lang="agr">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Awajún [Aguaruna] Amós 4</title>
<meta name="keywords" content="Awajún [Aguaruna], agr, Holy Bible, Scripture, Bible, Scriptures, New Testament, Old Testament, Gospel" />
<link rel="canonical" href="https://eBible.org/agr/AMO04.htm" />
</head>
<body>
<ul class='tnav'>
<li><a href='index.htm'>Amós</a></li>
<li><a href='AMO03.htm'>&lt;</a></li>
<li><a href='AMO.htm'>4</a></li>
<li><a href='AMO05.htm'>&gt;</a></li>
</ul>
<div class="main">
 
<div class='chapterlabel' id="V0"> 4</div><div class='q'> <span class="verse" id="V1">1&#160;</span>Samarianmaya nuwa aidautijum antuktajum:  </div><div class='q'>Atumek baságnumia baka duwejam aina iman  </div><div class='q'>duwekjum batsatjume.  </div><div class='q'>Atumek ujudauch aidau senchi waitkakjum dushikiagme,  </div><div class='q'>nunin asajum atumi aishjum aidau vino sujusta uwajan nampektajai  </div><div class='q'>tusajum inaku waitkagme.   </div><div class='q'> <span class="verse" id="V2">2&#160;</span>Israel aents aidaun Apajuíji  </div><div class='q'>niina pegkegmajin nii umiktinun aatus tawai:  </div><div class='q'>“Atumin tsegkenai awagtamak  </div><div class='q'>japiki jujamkiagtinuk tsawan uminui,  </div><div class='q'>tuja atumi uchijum aidaunak agseayai nenakag japikiagtinai.   </div><div class='q'> <span class="verse" id="V3">3&#160;</span>Atumek yaakat peejamu agkaju aidaunum eteemajum maki makichik jiinjatnaitjume.  </div><div class='q'>Nunikagmin muja Hermógnum utsampakagtinai.”  </div><div class='q'>Nunak Tuke Pujuu dekas uminkatnun tawai.   </div><div class='s'>Israel aents aidauk suwimkan juinakush anentaimainachu </div> <div class='q'> <span class="verse" id="V4">4-5&#160;</span>“Atumek pegkegchau takat aidau  </div><div class='q'>ima wakegau asajum Betelnum shiyakjum,  </div><div class='q'>tuja Guilgalnumshakam shiyakjum,  </div><div class='q'>atumi apajuímtai dakumkamu najanamu aidau  </div><div class='q'>emematu batsamtajume.  </div><div class='q'>Atum nuniakjuminish, wika puyatjukchattajai.  </div><div class='q'>Witjai Tuke Pujuu, Israel aents aidaun Apajuíjinuk,  </div><div class='q'>nunak dekas uminkatnun tajai.  </div><div class='q'>¡Atum wakegakjumek tunamá batsamtajum!  </div><div class='q'>Tuja atumi apajuímtaiji aidau emematkujum  </div><div class='q'>kashikmasjum kuntin maajum apeatajum.  </div><div class='q'>Dutikakjum nuigtushkam kampatum tsawan jegakui,  </div><div class='q'>atum ajakmamunmaya juukjum diezmo tuké sutajum,  </div><div class='q'>tuja tikich anentag aidaushkam susatajum,  </div><div class='q'>ashí aents aidau anentag susatnume tusajum  </div><div class='q'>etsegkatajum.   </div><div class='q'> <span class="verse" id="V6">6&#160;</span>Nujantai waittsatnume ti ai,  </div><div class='q'>ashí yaakat aidaunum yumain atsakui,  </div><div class='q'>nujantai waitbaijume.  </div><div class='q'>¡Imanika waitiakjumesh atumek minak  </div><div class='q'>umigtukchabiugme!   </div><div class='b'> &#160; </div> <div class='q'> <span class="verse" id="V7">7&#160;</span>“Tuja nuigtushkam ajak juut jegau aig,  </div><div class='q'>kampatum nantui yumin yutumtijachmaijai.  </div><div class='q'>Makichik yaaktanmak yutumtijamiajai,  </div><div class='q'>untsu tikich yaaktanmak yutumtijachmaijai.  </div><div class='q'>Tikich yantamnumak yumi yutuju asamtai,  </div><div class='q'>nugka chupika pegkeg wajas amayi,  </div><div class='q'>nuniai untsu tikich yantamnum yumi yutugchau asamtai,  </div><div class='q'>ajakak kagaka amayi.   </div><div class='q'> <span class="verse" id="V8">8&#160;</span>Nunikmatai aents aidauk yumin egainak  </div><div class='q'>maki makichik yaaktanum yujabi,  </div><div class='q'>imanik yujainakush kuashat uwaja kitak  </div><div class='q'>amikmainnakesh wainkachagmayi,  </div><div class='q'>tuja imanika waitiakjumesh minak  </div><div class='q'>umigtukchabiugme.   </div><div class='b'> &#160; </div> <div class='q'> <span class="verse" id="V9">9&#160;</span>“Wi atumdau ajak ajakmakbau aidaunak,  </div><div class='q'>tuja numi nejen aidaunashkam ijituajime,  </div><div class='q'>atumi ajagmin manchi aidaun ishitkabiajime,  </div><div class='q'>nuigtushkam dase sukutnun uwegshunmayan  </div><div class='q'>dasenmitkakbaijai,  </div><div class='q'>tujash imanika waitiakjumesh atumek minak umigtukchabiugme.   </div><div class='q'> <span class="verse" id="V10">10&#160;</span>Egiptunmaya aents aidaun suwimkan susauwaitag  </div><div class='q'>imatikan suwimkan amasuitjime;  </div><div class='q'>tuja atumi uchijum aidau  </div><div class='q'>maaniamunum jinaati ti ai jinawabi.  </div><div class='q'>Nunikagmatai dita caballoji aidaun yajutkajabi,  </div><div class='q'>nunú jinaa kauku mejeakjum waitiugme,  </div><div class='q'>¡imaniakjumesh minak umigtukchauwaitjume!”  </div><div class='q'>tawai Tuke Pujuu.   </div><div class='b'> &#160; </div> <div class='q'> <span class="verse" id="V11">11&#160;</span>Apajuí ataktu chichaak:  </div><div class='q'>“Sodomanmaya aents aidaun,  </div><div class='q'>Gomorranmaya aents aidaujai suwimka suwakun  </div><div class='q'>jii ajunjan ijinauwaitag numamtuk awajkauwaitjime atumnashkam.  </div><div class='q'>Dutika ai jii kaiji ampinjau tepegama numamtuk wajakuitjume.  </div><div class='q'>¡Imanika waitiakjumesh minak umigtukchau ainagme!”  </div><div class='q'>tawai Tuke Pujuu.   </div><div class='b'> &#160; </div> <div class='q'> <span class="verse" id="V12">12&#160;</span>“Nunin asagmin, yaunchuk tikich aidaun  </div><div class='q'>suwimkan susauwaitag numamtuk  </div><div class='q'>awajkattajime Israel aents aidautigminak.  </div><div class='q'>Apajuí suwimkeg uwemtumainchau asajum,  </div><div class='q'>¡umintsajum Apajuí igkugtasajum dakastajum!”   </div><div class='b'> &#160; </div> <div class='q'> <span class="verse" id="V13">13&#160;</span>Tuke Pujuuwai muja aidaun najanin,  </div><div class='q'>dasenashkam najanin, tsawainash suwe emau,  </div><div class='q'>niinu aidaunash aentsun paan dekamtikau  </div><div class='q'>ashí nugkanum wekagu.  </div><div class='q'>Tuke Pujuu, Apajuí ashí senchigtin tutaya  </div><div class='q'>nunuwai niina daajig.   </div><ul class='tnav'>
<li><a href='index.htm'>Amós</a></li>
<li><a href='AMO03.htm'>&lt;</a></li>
<li><a href='AMO.htm'>4</a></li>
<li><a href='AMO05.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2020 WBT</a></p>
</div>
</div></body></html>
