{
  "1": "Abrahamak shiig múuntuch wajasui. Tuke Pujuu niinak ashí pegkegnum yainkui.",
  "2": "Makichik tsawantai Abraham niina inake chichintan, ashí niina wajiji aidaunash kuitamin atinaitme tusa tibaun untsuka chichajak: \"Amina uwejum mina bakuju wakentin yununkata, wagki ame chicham umiktinjum dekaskenum tujuttin asam,",
  "3": "nunikam Tuke Pujuu Apajuí nayaimpinum nugkanmashkam inamna nunú antugtamai, ame chicham umiakum mina uchig canaágnum wi pujag juwiya nuwan nuwatkai tusam kuitamkatnujum pachisam tujutta.",
  "4": "Juwiya nuwak egattsuk, mina nugkajui weme mina pataajuiya Isaaka nuwe atin egatkata\", tiuwai.",
  "5": "Tusa tama niina inake ayaak: \"Ayu, tujash nuwa wijai minitan dakitakuish ¿wisha utugmainaitja? ¿Amina uchigmin jukinuap ame pujaum ukukiuwaitam nuwi eman nuweattaja?\" tau.",
  "6": "Tama Abraham ayaak: \"¡Atsah, mina uchijuk awi jukimek emaipa!",
  "7": "Tuke Pujuu Apajuí nayaimpinmayaya nunú mina pataju nugkeen mina apaju jeen pujai jiijak, mina, tuja mina uchijun uchiji wegantu agtina nunú batsamsatnun susatjai tusa juju nugkan anagtuauwa nunú Apajuí niina aentsjin nayaimpinmayan emtikak awemattawai. Nuadui mina uchijun nuwe atinuk nii yaimpasmatai juki itaattame.",
  "8": "Untsu nuwa amijai minitan dakitakuig, wi tajam duka amek agkan juwaktatme. Tujash ¡makichkish mina uchijuk awi jukimek emaipa!\" tiuwai.",
  "9": "Tusa tima nunú inak niina apuji Abrahaman bakui wakentin uwejen yununak pujus chichaak: \"Dekas ame mina tujutam nunak imatiksanuk umiktajai\", tiuwai.",
  "10": "Nuna tusa niina apuji wajiji aidaunmayan, shiig pegkeg aidaun etegkeg nuwa susatnun, tuja nuwa patayi aidau susatnunashkam jukiuwai. Dutikak nuigtushkam niina apuji tagkujinian diez camellon jukiuwai. Dutika juki Mesopotamia nugkanum Nacora yaaktajin weuwai.",
  "11": "Nunik wea weakua yaaktanum jegauwai, tujash eke wayatsaig etsa akagu. Nuniai nuwiya nuwa aidau yumin aimainak yumigmatnum shimuidau. Nuninai nunú inakshakam camello aidaun ayamtikak yumigmatnum ayaunas batsasui.",
  "12": "Dutika nuwi wajas Apajuín aujak: \"Mina apujun Abrahaman ememattai Apajuí Tuke Pujuuwah, wait aneasam yamai mina apug Abraham wait anenjata, dutikakum minash shiig pegkegnum wekaegas wakitkiti tusam yainkata.",
  "13": "Tuja juwiya nuwauch aidau yumin shikinak mininai, juju yumigmata juwi ayaumsan pujustajai.",
  "14": "Nunikan pujai nuwauch yumin shikika waketkui: 'Wait aneasam anú yumi aimka juki weam nunú apusam shikisam ajampusta uwagtajai' tai, nii aijak: 'Pai uwagta, nuniakmin amina camellojum aidaunash aaktajai, tusa tujuttata nunú, dekas Isaaka nuwe atin ame etegkamu ati. Nunú betek uminkamtai, ame mina apug wait anentamunak shiig wika dekattajai' \", tiuwai.",
  "15": "Tusa Apajuí augbaun eke ashimtsaig, makichik nuwauch yumi aimtain yanas minaun wainkauwai. Duka Rebeca Betuela nawanji aajakui. Betuelak Abrahama yachi Nacoran uchiji Milcáyai akiamu aajakui.",
  "16": "Rebecak shigmauch, nuigtush makichik aentskesh takaschamu aajakui. Nunú nuwa yumi shikitaijin apujus yumi aimak wakitki wetatman,",
  "17": "Abrahama inakeshkam tupikatki jegantun chichajak: \"Wait aneasam, minash yumi machik ajampusta uwagtajai\", tiuwai.",
  "18": "Tusa tama: \"Ayu uwagta apuh\", tiuwai. Nuna takug yumi aimtaijin apujus susauwai, dutikam niishkam uwajui.",
  "19": "Nunikmatai Rebeca chichajak: \"Amina camellojum aidaunash yumin shikikan susatjai dita wakegamun uwagtinme\" tiuwai.",
  "20": "Tusa waujus yumi aimka takakbaujinak tagku amutainum yajatua ukuak, tupikaki kuashta yumin shikika ashí tagku aidau umumainun aimjukui.",
  "21": "Imanitai inakak takamtak wajas dii wajau, dekas juwashit Tuke Pujuu etegkamush tusa nuna ejetatus.",
  "22": "Camello yumin uwakagmatai, makichik oro dujinum nenatai najanamun seis gramo kijinji ajamun juki Rebecan detuauwai. Dutika nuigtushkam jimag kuntunum patakumtain oro najanamun cien gramo kijinji ajamun juki nunashkam susauwai.",
  "23": "Nuna susa iniak: \"Wait aneasam tujutiah ¿amesh yana nawanjiyaitpa? ¿Amina apa jenish agkanchaukai wi mina aentsug aidaujai kanumainush?\" tau.",
  "24": "Tusa tama nii ayaak: \"Wika Nacor Milcáyai Betuelan akiauwa nuna nawanjiyaitjai.",
  "25": "Iina jenig atum kanumainuk awai, nuigtushkam chijichi camello yumainchakam kuashat awai\", tiuwai.",
  "26": "Tusa timatai nii Apajuí segamunak ashí imanisag uminkamtai, tikishmag pujus Tuke Pujuun emematak:",
  "27": "\"¡Tuke Pujuu mina apug Abrahama Apajuíjig pegkegnum chichagtai atin ati! Dekas amek mina apug wait anentau asam anagkuamugmek umitskek idaisachume. Ame minashkam jinta inaktugsam, mina apug Abrahama patayin itajuaume\", tiuwai.",
  "28": "Aatus inak Apajuíjai chichaak pujai, Rebeca tupikaki niina dukuji jeen jegaa nuna pachis dukujin ashí ujakui.",
  "29": "Tusa etsegkamtai Rebeca umayi iwai Labán nunú aents yumi aimtainum ayaumas pujaun wainkatatus tupikaki weuwai,",
  "30": "wagki niina umayi kuntunum patakumtain dujinum nenataijai ayatak orok najanamu susamun wainkau asa. Tuja nuigtushkam Rebeca chichaak: \"Nunú aents minak aatus tujutmae\", tusa etsejun antuku asa, nunú aents yumi aimtainum ayaumas camellojin batsas pujaun shiig wainkatatus wejiuwai.",
  "31": "Nunik jegantun, chichajak: \"¿Wagka agaash pujame? Amek Tuke Pujuu pegkegnum yumigjamuitme, anui pujutsuk wegajai mina jegajui wemi. ¡Wi ame kanumainnak amina camellojum batsamsatin aidaujai umikmajai!\", tiuwai.",
  "32": "Tusa tima ayu tusa jega weuwai. Nunik jegamtai, camellonum waji aidau pataja ejegamun ashí Labán akaja ijumag duwi camellon ayujauwai. Tuja nuigtushkam yumin shikika nunú inakan, niijai yujaujai susauwai nawen nijaktinme tusa.",
  "33": "Nuna dutika, yutain inajuk umika apujtusui. Dutikamtai Abrahaman inake chichaak: \"Eke wi chichaman tumain ajuta nuna amina ujatskek yumaitsujai\", tiuwai. Tama: \"Ayu, waji tame tita\", tiuwai.",
  "34": "Timatai inak chichaak: \"Wika Abrahaman inakegaitjai.",
  "35": "Mina Apug Abrahamnak Tuke Pujuu shiig kuashat pegkegnum yaigkui. Dutikak uwijan, bakan, platanash, oronash, inak aishmag aidaun, inak nuwa aidaujai, nuigtu camellon, burro aidaun aatus ashí susa wiakuch awajsae.",
  "36": "Tuja niina nuwe Sarashkam muumpatnum uchin uchigmatkabi. Mina apujuk niina wajiji aidaunak, juka mina uchigdau agtinai tiuwai.",
  "37": "Nunú mina apug wi chicham umiktinun chichagtak: 'Mina uchiju nuwe atinuk Canaán nugkanum wi pujag juwiya nuwak egatkaipa,",
  "38": "juwiyag egattsuk dekas mina apaju patayin wetá, nunikam nuwiya mina uchiju nuwe amainuk egatkata', tusa tujutmae.",
  "39": "Tujutkui wi ayaakun: 'Mina apujuh, ¿tujash nuwa wijai minitan dakitakuish itugkattajah?' timajai.",
  "40": "Tusa tai nii mina aijak: '¡Apajuín wi emematkun umijag nunú, niina aentsji nayaimpinmayan emtika awemattawai, wagki nii uyuntamsamtai pegkegnum wekaesamnum tusa! Duwi amek mina uchiju nuwe atinuk yupichu mina apaju patayinia jukittame.",
  "41": "Untsu ame mina pataajui jegaam nuwa sumamin sujitjamkagmataig, wi ame chicham umiktinun tajam duka agkan juwaktatme', tujutmae.",
  "42": "\"Tusa tujutiu asamtai, yamai yumi aimtainum taa wajasan, Tuke Pujuu mina apujun Apajuíjiya nuna augkun: \" '¡Amesh dekas minash shiig pegkegnum wekagas nii dutikatag tabaunak betek umika wakitkiti tujutkumek yainkata!",
  "43": "Tuja nunú betek uminkuig wi yamai juju yumi aimtainum wajag juwi wajasan, nuwauch yumi shikik waketkui wi chichagkun: \"Wait aneasam yumi shikikam machik ajampusta, uwagtajai\", tusan tai,",
  "44": "nii aijak: \"Ayu, uwagta, nunikamin camellojum uwagtinnash shikigkatjai\", tusa tujuttata nunú dekas ati ame mina apujun uchiji nuwe atin egatkamuk', tusan timajai.",
  "45": "Tusan Apajuíjai chichamunak eke ashimtsaig, Rebeca yumi aimtaijin yanaki midaun wainkamjai. Nunik yumi akaetuki shikika iwakmatai, wi niina chichagkun: 'Minash wait aneasam yumi ajampusia uwagtajai', timajai.",
  "46": "Tusa tai ayu tusa, yumi aimka juwamujin akaki apujus chichagtak: 'Amea uwagta, nunikamin amina camellojum aidaunash yumin shikigkan aaktajai', tusa mina yumin sujus idaitak, mina camellog aidaunashkam dutiksag susame,",
  "47": "dutikamtai duwi wi niina iniakun: '¿Amesh yana nawanjiyaitpa?' tusan tai nii aijak: 'Wika Nacoran uchiji Betuel Milcáyai akiinauwa nuna nawanjiyaitjai', tujutmae. Timatai niina nujiin nenatain detuamjai, tuja nuigtu jimajan kuntunum patakumtain patakuamjai.",
  "48": "Nuna dutikan nuwig tikishmaja pujusan Tuke Pujuun emematmajai, wagki Apajuí mina apug Abrahaman ememattaiya nunú minak jintan inaktujus, mina apug Abrahama uchiji nuwe atinun niina patayi nawanji pujamunum itajuau asamtai.",
  "49": "Nuadui yamai atumesh dekaskenum tsanumtsuk mina apug Abraham tibaun ujajim nunú tujuttajum. Untsu atsa dutikmaitsujai takugminig wi anentaimsatjai wajinak dutikatja\", tiuwai.",
  "50": "Tutai Labán Betueljai niina ayaak: \"Juka ashí Tuke Pujuu wakegamua nunuwai, nuadui iik ayu tusaikish, nuniachkuish atsa tusaikish tumaitsuji.",
  "51": "Pai nijah, juwai Rebecak, juju jukijum wetajum. Amina apugmi uchijiya nuna nuwe ati. Tuke Pujuu wakegamua nunisag uminkati\", tiuwai.",
  "52": "Tusa tutai Abrahaman inake tikishmag nijayin nugkan antig pujusui Tuke Pujuun emematak.",
  "53": "Apajuín ememati idayak, kuashat waji takatai akik aidaun, plata najanamu aidaun, oro najanamu aidaun, tuja jáanch nugkutai aidaunashkam juki Rebecan susauwai. Dutika nuigtushkam niina umayin niina dukujin aatus waji aidaun susauwai.",
  "54": "Nuna dutikai aents niijai uyuunis yujauk betek ijuntujag yutain yuwawag, umutnash uwajag kajigkajui. Nunik tsawainak nantakiag nunú inak chichaak: \"Wisha yamai wakitkitjai mina apuju pujutaijin\", tiuwai.",
  "55": "Tutai Rebeca umayi dukujijai chichainak: \"Eke yamaikik Rebecak jukipa, dakasta jutijai diez tsawan pujusti, nunik duwi atumjai weti\", tuidau.",
  "56": "Tujash inak ditan ayaak: \"Nuigtuk minak emetjuawaigpajum. Tuke Pujuu minak pegkegnum wekaesati tusa tujutbaunum shiig umikjai, nuadui wika mina apuju pujutaijin wakitkitag tajai\", tau.",
  "57": "Tusa tutai dita aínak: \"Jasta, Rebeca untsuka dekajuami wajintig\", tuidau.",
  "58": "Tusag Rebecan untsukag itan iniinak: \"¿Amesh juju aentsjai wetasamesh wakegamek?\" tama, nii aimak: \"Ehe wetatjai\", tiuwai.",
  "59": "Tusa timatai Abrahama inake shimamunum Rebecan, tuja nuwa nii uchuch asamtai kui kuitamkawa tsakapajua nujai akupkajui.",
  "60": "Dutikainak, Rebecan pegkegnum yumigkinak aatus tiajui: \"Iina umayi yamai akupkami: 'Chah, ubajuh, ¡Amek shiig kuashat aentsun dukujimtai atin ata! ¡Nuigtushkam amina uchijum wegantu aidauk, ditá shiwaajin depetkatin atinme!' tusa wakegaji\", tiajui.",
  "61": "Aatsa pegkegnum yumigjam, Rebeca niina inake nuwa aidaujai camellonum pekamiag, Abrahaman inake wetai niijai shiyakajui. Aatus Abrahama inake Rebecan juki wakitkiuwai.",
  "62": "Tuja Isaakak Néguev nugkanum pujujakui. Nuniayatak makichik tsawantai yumigmat \"Iwaku pujuuwa nunú minak waitui\" tutainum weuwai.",
  "63": "Nunak nunikui wagki tuke ayamak Apajuín aujak wekaesatatus. Nuwi wekagu pagkas niimsatakama camello miniagtatman wainkauwai.",
  "64": "Tuja Rebecashkam niimkama wainkauwai Isaakan, nunik camellonum eketu akaikiuwai.",
  "65": "Nunik akaiki inakan iniak: \"¿Aush yaita ikama awiya ii weamunmanini mina dusha?\" Tusa iniam, inak ayaak: \"Auk mina apujui\", tiuwai. Tima jáanchin juki dukumak yapiin ejaka wajasui.",
  "66": "Nuniai inak Isaakan igkug nii wekaesa dutikamujinak ashí ujakui.",
  "67": "Dutikam Isaac Rebecan juki niina dukuji aajakua nuna aakjin awayauwai, dutika nuwi nuwatkauwai. Aatus Isaakak dukuji jakamtai, wake besemag pujau Rebecan aneak anentain ichichiajui."
}