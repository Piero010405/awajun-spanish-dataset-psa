{
  "1": "Apu Davitak muumpakiu asa senchi tsetsemak waitiau asamtai, jáanchin kuashat yajutuk asekedau. Imatikamash kukukutuk dekapeachu.",
  "2": "Nunitai niina kuitamin aidau chichajuinak: \"Apuh, dekas amina kuitamjamkatin makichik nuwa muntsujut egaka itaami. Nunú aminí ayaumas kanakui, kukukut kanagminum\", tuidau.",
  "3": "Aatus tusag Israel aents aidau nugkenian nuwa shigmauchin etegkatag tusa ashí egakajui. Dutikawag yaakat Sunemnum nuwa Abisag daagtinun wainkajui. Dutikawag nuna jukiag apu Davitan ejetuawajui.",
  "4": "Abisagkak muntsujut shigmauch aajakui. Nunú apu Davitan kuitamajakui. Tujash apu Davitak nunú nuwauchijaig makichkish tsanijinachui.",
  "5": "Nunú tsawantin Davita uchiji Adonías, Haguit aajakua nuwi akiamu, wi Israel aents aidaun apuji atajai tusa, carro maaniaku jutai aidaun, caballo maanitai aidaun, nuigtu cincuenta aents niina kuitamkatin aidaun aatus etegkeg ijumjauwai.",
  "6": "Adoníasnak Davitak tsakat asamtaigkish, pegkegchau takamsaipa tusag makichkish chichagkachui. Nuigtushkam Adoníasak shigmauch yantsaptin, niina yachi Absalógka awaan akiinau aajakui.",
  "7": "Tuja Seruiá uchiji Joab aajakua nujai, nuigtu sacerdote Abiatar aatus Adonías chichaman umikui. Nuadui dita aidau yaijaku ainawai.",
  "8": "Tujash sacerdote Sadokkesh, Benaías Joiadá uchijigkesh, nuniachkush profeta Natágkesh, tuja Davitan kajittsa anentai Simí aajakua dukesh Adoníasnak yaigchajui. Tuja Davita suntaji yacha aina dukesh Adoníasnak yaigchajui.",
  "9": "Makichik tsawantai Adonías chichaak: \"Jiistamku yuwatin uwig aidau, baka aidau, toro tsakat duwejam aidau kajegjum inagka umiktajum\", tusa inamjauwai. Nunak Roguel nugkanum yumi pukuni jiinbaunum ijus, Zohéletnum kaya múun pujujakua nuwi dutikauwai. Dutika umika apu Davita uchiji niina yachi aidaun, Judá wegantu aidaun, tuja apu Davita takajin aidaun aatus ashí ipauwai.",
  "10": "Untsu profeta Natágnak, Benaíasnak, Davitan maawainum tusa, suntag kuitamajaku aina nujaig ipachui. Tuja niina yachi Salomógnakesh ipachui.",
  "11": "Nunikmatai Natán Salomógka dukuji Betsabén chichajak: \"Apu David dekatsaig Adonías apu wajasa duka ¿amek dekatsmek?",
  "12": "Nunú dekachkumek juwi taata, wi amesh amina uchijum Salomógjaish wajuk ayamjumaktatme nuna ujaktagme.",
  "13": "Nijah, apu David jegajua chichagkum: \"Apuh, ame umiktinjum mina chichagtakum: \" 'Wi jakamtaig, mina uchig Salomón apu wajas inamjattawai' tusa tujutmayum nuniaish ¿wagka Adoníasash apush wajase? tita.",
  "14": "Tusa niijai chichamin wi wayakun, nunak dekas tawai tusan titajai\", tiuwai.",
  "15": "Tusa tima Betsabé apu Davidjai chichastatus weuwai. Tuja apu Davitak shiig muumpakiu asamtai, Sunemnumia nuwa Abisag niina kuitamak pujau.",
  "16": "Nuniai Betsabé apu pujamunum jeganta niina eme anentus tsuntsuma nijayin nugka antig pujusui. Nunitai apu David iniak: \"¿Waji atsumame?\", tau.",
  "17": "Tama nii ayaak: \"Apujuh, amina Apajuíjum Tuke Pujuu tutaya nunú adaisam chichagtakum: 'Amina uchijum Salomón apu wajas inamjattawai' tujutmayume.",
  "18": "Nunú umintsaig Adonías apu wajase, tujash duka amek eke dekatsme.",
  "19": "Nunik apu wajasu asa, jiistamku yuwami tusa toro múun aidaun, toro tsakat aidaun, nuigtu kuashat uwig maajum inagkatajum tusa niina inake aidaun inaje. Dutikak amina tikich uchijum aidaun ipae. Tuja nuigtushkam sacerdote Abiataran, nuigtu Joab suntag aidaun apujiya nuna aatus ipae. Tujash amina uchijum Salomógnak ipache.",
  "20": "Nuadui ashí Israel aents aidau apu Davitash yanak dekas apu atinnash etegkeati tusa dekatatus yamai dakamainawai.",
  "21": "Tuja nunú ame etsegkachaminig, ame jakamin minak mina uchig Salomógjai Adonías mantuattawai\", tiuwai.",
  "22": "Tusa aujak pujai, profeta Natán jegauwai.",
  "23": "Nunikmatai Davita inake aidau Natán tae tusa ujakajui. Tusa ujakam wayati tima, Natán apu pujamunum wayauwai. Nunik niina eme anentus tsuntsuma nijayin nugka antig pujusui. Natán wayamtai, Betsabék jiinki weuwai.",
  "24": "Nunikmatai Natán Davitan iniak: \"¿Apujuh, ame jakamin Adonías apu ati tusamesh ameka timaum?",
  "25": "Tichamaitkush ¿wagka Adoníasash Sojelet jegaash, toro múun aidaunash, tsakat aidaujaish, nuigtu uwig aidaujai maatajum tusa inamjash amina uchijum aidaun, suntaja apuji aidaun, nuigtu sacerdote Abiataran aatus ipash ijumag nuna ditajai yuwak, umutain umuinak batsamas untsumainakush: \" '¡Adoníasai iina apujig!' wajainawa?",
  "26": "Nuninakush minak, tuja sacerdote Sadoknak, Joiadá uchiji Benaíasnashkam ipapachaje. Tuja amina uchijum Salomógnakesh ipachaje.",
  "27": "¿Tuja ame jakaminish, yaki apush ati dusha ameka mina ujattsuk, Adonías apu adaikatajum tusam inamjamum?\" tiuwai.",
  "28": "Tusa timatai apu David Betsabé untsuktajum tiuwai. Timatai untsukam apu Davitai jeganta wajasui.",
  "29": "Nunikmatai apu David niina chichajak: \"Tuke Pujuu wi waitiamujun diigtus agkanmitkajuauwa nuna adaisan tajame:",
  "30": "Tuke Pujuu Apajuí jutii Israel aents aidauti emematin ainag nuna adaisan, wi yaunchuk amina timaijam nunak yamai betek umiktatjai: \"¡Wi jakamtaig, amina uchijum Salomón apu wajas inamjattawai!\" tiuwai.",
  "31": "Tusa tima Betsabé tsuntsuma nijayin nugka antig pujus senchi jiika chichaak: \"¡Mina apujuh Davita, kuashat tsawan iwaku pujusam inamjatin ata tajame!\" tiuwai.",
  "32": "Tusa tima apu David sacerdote Sadokan, profeta Natágkan, Benaías Joiadá uchijin aatus ujaka utitajum tusa inamjauwai. Tusa timatai ujakam kampatuma duka betek kaunawajui.",
  "33": "Nunikagmatai apu ditan chichajak: \"Mina atunitaig apu aina nunú ujaktajum. Dutikajum atumjai ijunjajum mina uchig Salomón burro mina entsamtaijua nuwi ekeni jukijum, Guihón ematajum.",
  "34": "Nuwi ejegajum aceiteyai buuknum nijakjum, Israel aents aidaun apuji ematajum. Dutikajum yamajam apu ekenji tusajum makichik aents uwija kachuji umpuagta titajum. Nuna umpuakui senchi untsumkajum: \" '¡Salomógkah, yamaik ametme iina apujig, kuashat mijan inamjatin ata!' titatjume.",
  "35": "Dutikajum atum kuitamkajum Jerusalén itaatajum. Dutikam nii mina pujusa inamtaijui waya ekemsati. Nunik nuwi pujus inamjati, wagki wi niinak Israel aents aidaun, Judá wegantu aidaujai apuji ati tusan tijai\", tiuwai.",
  "36": "Tusa tutai Joiadá uchiji Benaías apu Davitan ayaak: \"¡Ame tame duke ati! ¡Tuja ame tame duka Tuke Pujuu amina Apajuíjum tujabau tau asamin imanisag uminkati!",
  "37": "Tuja nuigtushkam Tuke Pujuu amina yaimpakua dutiksag Salomógnashkam yaigti. Dutikamu asa ame apu wajasa inamjauwaitam, aan nagkaemas niina takatjig pegkeg ati\", tiuwai.",
  "38": "Tusa timatai sacerdote Sadoc, profeta Natán, Benaías Joiadá uchiji, quereteo aents aidau, nuigtu peleteo aents aidau aatus ijunag apu Davita burrojin Salomógkan ekeniag juki Guihón emajui.",
  "39": "Dutika ejegawagmatai, sacerdote Sadoc aak pegkejam Apajuíjai chichatai aakmakbaunum chicham umiktin agagbau egkeamu arca aajakua nuwiyan uwija kachujin aceitejai jukiuwai dutika nunú aceiteyai Salomógka buuknum nijak apu emauwai. Dutikamtai uwija kachuji jukimun umpuajajui. Nuna antukag ashí aents aidau untsumainak: \"¡Salomógka, ametme iina apujig, kuashat mijan inamjatin ata!\" wajaidau.",
  "40": "Tusa imatuinak Salomógka saetus shimak shiig aneasag pigkuinak umpui umpuinakua shimuidau. Tuja shiig aneenak senchi untsumaidau asagmatai, nugkak jimaitukes puunatai tumain wajau.",
  "41": "Tuja Adoníasak niina ipake aidaujai yujumkan yuwawag inagnainai, pampaidaun antukajui. Tuja kachu shinaun Joab antuk chichaak: \"¿Wagka yaaktanmash imanikash pampainawa?\" tau.",
  "42": "Tusa chichá wajaig, Jonatán Abiatara uchiji aajakua nunú jegauwai. Nunikmatai Adonías chichajak: \"Wayata amek eme anentsa diitaiyaitme, chicham pegkeg etsegkatasa taachumek\", tiuwai.",
  "43": "Tama Jonatán Adoníasan ayaak: \"Atsa, chichamak pegkegchauwai. Iina apuji David Salomógkan apu adaikae.",
  "44": "Dutika sacerdote Sadokan, profeta Natágkan, Joiadá uchiji Benaíasan, tuja quereteo aents aidaun, peleteo aents aidaujai Salomón uyuntsatajum tusa tine. Tusa tima apu Davita burrojin ekeniag emaje.",
  "45": "Dutikawag entsa pukuni jiinu Guihón tutaya nuwi ejegawag sacerdote Sadoc profeta Natágjai aceiteyai buuknum nijakag apu emaje. Dutikawag shiig aneasag waketjaje. Nuadui yaaktanum aents pampaina nunak imatuinawai. Nunú imatuinamu atumek antukugme.",
  "46": "Tuja nuigtushkam Salomógkak apu pujusa inamtaiya nuwi waya ekemsae.",
  "47": "Nunikmatai apu Davitan atuwe suntaja apuji aidau shiig anentuinak Davitan nagkaesau Apajuí yaigti, dutikam shiig takasti tusa tiagtatus shimutkaje. Tuja Davidchakam Apajuín emematak niina pegajinig tsuntsuma tepese.",
  "48": "Nunik tepes chichaak: \" 'Israel aents aidaun ememattai Apajuí Tuke Pujuu tutaya duke ememattai ati, wagki nii tibaunak betek umiak, yamai mina uchig aina nuwiyan makichik apu awajsae. Dutika mina pujusa inamtaijua nuwi pujus inamjati tusa apusa nuadui. Tuja minashkam eke jatsuk wainkati tujutiu asamtai wainkajai', tusa Apajuín aujak timae\", tiuwai.",
  "49": "Nuna antukag Adonías ipaamu aidauk sapigmainak kujaidau. Nuninak maki makichik shiig wamak jiinag shiyakag megkaejajui.",
  "50": "Nunikagmatai Adoníaschakam Salomón mantuawai tusa ishamak aak pegkejam Apajuíjai chichatai aakmakbaunum wayauwai. Nunik nuwi kuntin maa patai apetai altar aajakua nuna kachujin achimak pujusui.",
  "51": "Nunikmatai makichik aents Salomógkan ujaktatus wejiuwai. Nunik jegaa ujaak: \"Adonías amina ishamjamak aak pegkegmanum waya altarnum achimak pujus chichaak: \" 'Apu Salomón mina mantuashtinaitkug, Apajuín adayas dekas mashtatjai tusa tujutti' tujamui\", tiuwai.",
  "52": "Tusa ujakam Salomón chichaak: \"Niish aents shiig anentaimkauwaitkug, niina buukeniag makichik intashigkesh iyagchattawai. Untsu niina pegkegchauji dekagnamtaig, tuke mantamnattawai\", tiuwai.",
  "53": "Tusa tamawaik suntaja apuji aidaun jiiktajum tusa ishitkauwai. Tusa tima shimutkag jiiki juki ejegawajui. Dutika ejegam Adonías apu Salomógkan eme anentus niina emtin tsuntsuma wajasui. Nunikmatai Salomón, ¡wetá jemin! tusa awemauwai."
}