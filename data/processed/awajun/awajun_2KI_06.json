{
  "1": "Makichik tsawantai profeta aidau Eliseon chichajuinak: \"Ii ame pujamunum pujag duka shiig piipichi.",
  "2": "Nuniau asamtai wait aneasam idaikagtusta, Jordágnum shiyaka numi tsupika ii pujustin jegamkagmi taji\", tuidau. Tusa tiagtai: \"¡Ayu wetajum!\" tiuwai.",
  "3": "Tutai nuwiya makichik niina chichajak: \"Wait aneasam uyunkagtusta\", tau. Tusa tama: \"¡Ayu, kame uyuntsatjime!\" tiuwai.",
  "4": "Aatus ditajai juwaki Jordán jegauwai. Nunikag nuwi numi tsupinak yujau.",
  "5": "Nuninai nuwiya makichik aents jachan apakuig namaka ajugkui. Dutika ajugka untsumak: \"¡Chah, jintinkagtinuh! ¡Jachak midauchawe tsagkatjukagmae!\" tau.",
  "6": "Imattai nii iniak: \"¿Tuwi ajugmaume?\" tau. Tutai nuwi tikich wajau chichaak: \"Auk juwi iyagmae\", tiuwai. Tusa timatai Eliseo numin tsupik juki nuwi nagkima ajugkui. Dutikam jacha wampumni jiiniuwai.",
  "7": "Nunikmatai: \"Jukita\", tusa tima nuwi tikich wajau asa esanti jukiuwai.",
  "8": "Tuja nunú tsawantin sirianmaya apu Israel aents aidaujai maanidau asag, tuwig niina suntaji aidaujaish ijunjatnush aajabi nuna pachis niina atuwe aidaujai chichasui.",
  "9": "Nuna pachis Apajuí Eliseon ujakui. Dutikam Eliseo chichama etsegnun akateg awemak: \"Sirian apuji niina suntaji aidaujai nunú nugkanum ijunjattaji tuinawai. Nuadui Israel aents aidaun apuji niina suntaji aidaujaig nuni nagkaemakinmegka tusajum ujaktajum\", tiuwai.",
  "10": "Tusa timatai ujakam, Israel aents aidaun apuji anentaimas, Eliseosh dekaskeash tawa tusa niina suntaji aidaun ujumak akupkauwai, dutika dekakmá dekas atai, yaja shimak uwemaidau. Nunik kuashta uwemajaku ainawai.",
  "11": "Nunidau asagmatai apu sirianmaya shiig senchi kajekui. Nunik suntaja apuji aidaun untsuka ijumag chichajak: \"¡Israel aents aidau apuji maatasa chicham umijag nunash ya ima ujawa nunú etsegkatajum!\" tiuwai.",
  "12": "Tusa tutai nuwiya makichik ayaak: \"Iik apu ujakchamji, auk profeta Eliseo Israel nugkanum puja nunú ame chichamun antuk ashí ditan ujawai. Nuigtushkam ame amina kanutaigmin pujusa chichaam nunashkam antawai, nunik Israel aents aidau apujin ashí ujawai\", tiuwai.",
  "13": "Tusa timatai sirianmaya apu chichaak: \"Tuwig Eliseosh pujawa nunú inimsa dekatajum, dutikajum nii pujamu shiig ejeyagmin, aentsun ishitkatjai achiktinme\", tiuwai. Tusa tima iniimas dekawag: \"Eliseok yaakat Dotán pujawai\", tusa ujakajui.",
  "14": "Tusa ujakam suntag caballonum maanin aidaun, carronum yujas maanin aidaun, nuigtu dawenum yujas maanin aidaujai ishitkauwai. Dutikam shimutuk kashi yaakat Dotágkan tenteawajui.",
  "15": "Nunik batsatai kashikmas Eliseo inake nantaki agá jiinkama, suntag aidau caballonum, carronum aatus yaaktan tenteawag batsatun wainak tupikaki waya Eliseon chichajak: \"¿Jintinkagtinuh, yamaish iish wajukattaji?\" tau.",
  "16": "Tutai Eliseo niina ayaak: \"¡Ishamkagtukaipa! wagki jutijai batsata nunuwai ditajai batsata nuna nagkaesau aidau\", tiuwai.",
  "17": "Aatus tusa Eliseo Apajuín segaak: \"¡Tuke Pujuuwah, wait aneasam amina senchigmin mina inakeg waintsu nunú yamai iwaintukta!\" tiuwai. Tusa taig Tuke Pujuu niina suntaji caballo aidaunum, carro aidaunum jii kegaujai betek nunú mujanum Eliseon tentea ijunun iwaintukui.",
  "18": "Tuja suntag sirianmaya aidauk yaakat Eliseo pujamun jetektatus uminainai Eliseo Tuke Pujuun segaak: \"¡Au aents aina nunú wainmachujai betek emakta!\" tiuwai. Tusa tima Tuke Pujuu imatiksag wainmachu emakui.",
  "19": "Dutikamtai Eliseo jiintuki ditan chichajak: \"Jintak juchauwai, wainka yujagme, tuja atum yaakat egajum dushakam juchauwai. Wi weakui minitajum, atum aents egajum nuwi ejegatjime\", tusa yajuak yaakat Samaria nugkanum ejegauwai.",
  "20": "Dutika ejega Apajuín segaak: \"¡Tuke Pujuuwah, juju aents aina nunú yamai ataktu wainmitkakta!\" tiuwai. Tusa tima Tuke Pujuu wainmitkakui, dutikam niimsatakama Samaria nugkanum batsatbaun wainkajui.",
  "21": "Tuja Israel aents aidaun apuji nunú aents aidaun wainak, Eliseon iniak: \"¿Apawah, juju aents aidaunash kajegtatjak?\" tau.",
  "22": "Tutai Eliseo ayaak: \"¡Atsa kajegkaipa! Maaniamunum aents aidau achija yajuakbaukesh amek mauchume, nuadui duka tutsuk ¡yujumak ayujam dita apuji pujamunum awakjata!\" tiuwai.",
  "23": "Tusa timatai jiistan umikag, yujumkan shiig ayujawag, umutnash imatiksag ajamsag nuadui apu ditan kumpama ishiakui. Dutikam dita apujin waketjauwai. Duwi nagkamas Israel aents aidaujaig maaniachaju ainawai.",
  "24": "Nunú nagkaemakiu ai, Siria nugkan apuji Ben-hadad niina suntaji aidaun ashí ijumag yajuak Samarian jetektatus weuwai. Nunik jegaa yaaktan tenteawajui.",
  "25": "Dutikam epemi batsatu asagmatai, nunú tsawantin Samaria nugkanum nujan tepeauwai. Nuadui burro buuke akikeg ochenta plata najanamu aajakui. Untsu pauma iji jimaituk litro tumain yajamun akike cinco plata najanamu aajakui.",
  "26": "Tuja makichik tsawantai Israel aents aidaun apuji yaakat peejamunum yakí nunigka wegaun makichik nuwa wainak untsuak: \"¡Apuh, minash yainkata!\" tiuwai.",
  "27": "Tusa tama nii ayaak: \"¿Tuke Pujuukesh yaimpatsu nunash wisha itug yaigtagmeki? ¡Trigo amamainuk minak atsugtawai!",
  "28": "¿Wagka tuu wekaeme?\" tau. Tama nii ayaak: \"Juju nuwa chichagtak, amina uchijum yamai yuwami, nunika kashin mina uchig yuwami tujutmae.",
  "29": "Tujutmatai mina uchig maa, ukugkuutai aidau chimpijua inagka yuwamji. Tuja yamai aminu yuwami tai, niig uchijinak uuke\", tau.",
  "30": "Nuna apu antuk kajeka, niina jáanchjin japiki ichigkui. Dutika yakí yaakat peejamunum wekagu asamtai, aents aidau diikma jáanch pegkegchaun nugkuaju wekagun wainkajui.",
  "31": "Tuja nuwi wajas apu senchi untsumak: \"¡Yamaikiuch Eliseo Safatan uchijiya nuna buuken tsupigkan maattajai! ¡Untsu dutikachmataig, Apajuí mina suwimkan sujusti!\" tiuwai.",
  "32": "Tuja Eliseok nii pujamunum Israel aentsu apuji múun aidaujai ijunak pujau. Nuniai apu niina aentsji aidaunmayan makichik Eliseon akuptukui. Tujash nunú eke jegatsaig, Eliseo Israel aentsu apuji múun aidaun chichajak: \"Au apu magkagtina nunú niina aentsjin mina buukjun tsupigtukti tusa awema nunú atumesh dekaatajum. Tujash antaku atajum. Nunú aents wayau wainkugmek waiti epentajum. Dutikajum nii wajamunmanini shitakjum emetuatajum. ¡Niina apuji ukunum patatkau minisa pampaun antajai!\" tau.",
  "33": "Tusa ditajai chichá wajaig, apu akupkamu tauwai. Nuniaig apushkam patatkau taa chichaak: \"¡Ii waituinag nunak Tuke Pujuu aikagbau asamtai, nii yaimpakti tusanuk dakak pujumaitsujai!\" tiuwai."
}